<?xml version='1.0' encoding='UTF-8'?>
<letter id="22059" year="1552" lang="lat">
<correspondents>
	<originator>Pier Paolo Vergerio [=Vergerius]</originator>
	<addressee>Bullinger</addressee>
</correspondents>
<space_time>
	<place>Vicosoprano</place>
	<date>13. März 1552</date>
</space_time>
<record>Zürich StA, E II 356, 462f. [Orig. (Aut.)]</record>
<print>Gr. I,  S. 246.</print>
<statue></statue>
<content>
Clarissime Bullingere, zelus gloriae dei urit me, atque ob
eam causam mitto nunc proprium hunc nuncium, qui ex Tiguro
et Basilea advehat ad me libros duos, quos dedi imprimendos,
et quosdam alios, tum etiam, ut novos curet cudendos. Nec
laboribus neque sumptibus parco; deus videt. Novi quod
scribam, nihil habeo. Minatur mihi papa, et monent fratres
ex Italia, ut caveam mihi. Minantur etiam incolae, veteres
hostes mei atque evangelii. At dominus deus meus me tuetur.
Camillus ille, quem tu utrem venenatum appellas, cogetur
tandem ex Raetia abire; ita enim imperavit illi magistratus,
et sane gaudeo, quamquam rursus timeo, ne alibi inficiat.
Hic multa audivimus de Mauritio, quem ferunt a Cęsare cum
aliis non paucis principibus descivisse. Tu si quid certi
habes, fac, intelligam, quod te rogo. Audio rediisse
Sertlinum in Helvetiam exercitum collecturum; si forte ad
eum scripseris, com[m]enda me illi diligenter.
Morusinus, Angliae regis legatus, nuper ad me scripsit et
suadet ipse quidem, ut etiam non vocatus in Angliam
proficiscar. Quod faciam, ut spero, mense maio. Interim
videbimus, si tui amici inde aliud scripserint. Ego post
pascha ad vos revolabo, si deus voluerit. Vale et salve cum
tota familia, scola atque ecclesia. Dominus benedicat tuis
laboribus. Rogate pro me.
<timestamp>Vicosoprani, 13. martii 1552</timestamp>
               Vergerius.
Clarissimo Bullingero.
</content>
</letter>