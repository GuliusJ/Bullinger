<?xml version='1.0' encoding='UTF-8'?>
<letter id="23162" year="1553" lang="lat">
<correspondents>
	<originator>Bullinger</originator>
	<addressee>Kaspar Wolf</addressee>
	<addressee>Georg Keller</addressee>
</correspondents>
<space_time>
	<place>Zürich</place>
	<date>2. September 1553</date>
</space_time>
<record>Zürich StA, E II 335, 2213. Aut. Kontept.</record>
<print></print>
<statue></statue>
<content>
S. D.  Recepimus schedas expensi et receptas una cum literis
vestris. Pergite ita consignare, quae expenderitis aut
receperitis, este frugales istius semper memores: "Quod
tibi opus non est, asse carum est, nec cogitaveris, quid
velis et cupias, sed quibus omnino carere nequeas." Si
sumptus feceritis inutiles praeter necessitatem et parum
frugi fueritis, periculum erit, ne magistratus sui poeniteat
instituti. A martio mense iam vobis missi sunt solares aurei
vel coronati Gallici 80; nunc enim mitto 40, singulis 20;
dati sunt abeuntibus in fine ianuarii 20 aurei Germanici. Ea
summa in universum facit aureos Germanicos 145, singulis 72
1/2.
Haec in hoc commemoro, ut vos ad frugalitatem excitem, non
ut profusionem vobis opprobrem. Praeterea animis infixum
habetote, ne frustra sumptus hos faciatis, sed ut seduli et
diligentes potius omnibus viribus in eam rem incubatis, ad
quem agendam non a nobis dumtaxat, sed a consulibus
clarissimis amplissimoque senatu dimissi estis. Cogitabitis
perpetuo, quanta de vobis concepta sit expectatio.
Coniungite ergo diligentiae vestrae et labori indefesso
sedulas preces, quibus auxilium numinis petatis. Nam
intellexistis dudum parari quidem facultatem medicam
industria, sed nihilominus esse dei munus conferrique
coelitus.  Vivite sancte, fugite omnem prophanationem. Este
humiles; deus enim superbis resistit, humilibus dat gratiam.
Persuasum vobis habetote omne tempus vobis periisse, quod
studio non fuerit impensum et iacturam temporis esse tantam,
ut nulla omnino re possit sarciri, sed et rapido cursu ferri
tempus. Valemus hic gratia dei omnes, valent nostri omnes;
agimus in sancta pace. Orate, ut hoc nobis et vobis
diuturnum sit ad gloriam dei. Valete. Salutate d. Besardum,
d. Petrum etc.
<timestamp>Septembris  2. Tiguri 1553.</timestamp>
<signature>Bullingerus.</signature>
Optimae spei iuvenibus Gaspari Wolffio et Georgio Kellero,
Tigurinis Helvetiis medicinae operam dantibus Lutetiae,
filiis charissimis suis.
</content>
</letter>