<?xml version='1.0' encoding='UTF-8'?>
<letter id="21185" year="1551" lang="lat">
<correspondents>
	<originator>Johannes Comander</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>5. August 1551</date>
</space_time>
<record>Zürich StA, E II 365, 80.</record>
<print>Gr. I,  S. 207.</print>
<statue></statue>
<content>
Gratiam et pacem a deo patre per dominum Iesum Christum!
Colendissime frater, venit ad nos diebus his venerandus vir
dominus Celsus de Martinengis, comitibus Venetianis
nobilissimis, propter Christum exul factus, sed civis
sanctorum, vir, inquam, ut spiritu dei flagrantissimus, ita
et ingenuis moribus nobilissimus, comitia nostrae patriae in
brevi celebranda expetens invisere. Sed cum differri
sentiret, teduit illum tempus inutiliter perdere; concepit
in animo interea Tigurum visitare propter fratres eximios,
laudabili fama (quamvis non facie) longe lateque cognitos.
Illos quidem affectu christiano ductus alloqui cupiens hoc
iter arripuit; at cum nomen Bullingeri illi prae cęteris
cordi insederit, petiit a me, ut ad tuam charitatem literas
darem, ne temere et nulla causa tantum virum a studio et
aliis suis negotiis avelleret. Tu igitur fratris humilis
com[m]endationem tanti viri non dedigneri[s] humiliter
suscipere et boni consulere, et, ut semper facitis
laudabiliter, more christiano tractare velitis. Finitis
comitiis, quecunque habere possum nova, scribam ad te. Que
nunc nova ex Italia feruntur, novit praesentium lator
referre ad amussim.  Vale.  Ex Rhetiae Curia, quinta augusti
51. Phillippus Gallitius, collega meus, te plurimum cum
omnibus simystis tuis salvos cupit.
<signature>Tuus ex animo Ioannes Comander.</signature>
Pręstantissimo viro domino Henricho Bullingero,
Tigurinę
ecclesiae ministro dignissimo, domino ac fratri plurimum
observando.
</content>
</letter>