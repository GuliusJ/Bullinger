<?xml version='1.0' encoding='UTF-8'?>
<letter id="23150" year="1553" lang="lat">
<correspondents>
	<originator>Pier Paolo Vergerio [=Vergerius]</originator>
	<addressee>Bullinger</addressee>
</correspondents>
<space_time>
	<place>Chiavenna</place>
	<date>24. August 1553</date>
</space_time>
<record>ZÃ¼rich StA, E II 356, 540f. [Orig. (Aut.)]</record>
<print>Gr. I,  S. 314f.</print>
<statue></statue>
<content>
Facit magna nuncii commoditas, ut pauca haec scribam ad te,
clarissime atque idem optime Bullingere. Valeo dei
benignitate et laboro in evangelio. Misi duos ex meis in
Italiam non leves ob causas; at quum primum venerint, quod
spero futurum ante 20 dies, ego recta ad vos. Non enim
possum fungi ministerio in Valle Tellina ob pestem
crassantem saevissime. Rerum novarum nihil habeo. Lec,
oppidum ducatus Mediolanensis in lacu Claven[n]e proximum,
fuit tentatum proditione frustra et infoeliciter. Oro te,
mihi mitte institutionem, quam ex Anglia acceperas, at cito.
Rogo meum Iosiam, ut curet ad me perferri vasculum e Basilea
ad illum missum (ut audio) item cito, tum ut mihi
significet, num fuerit inventus libellus, quem ad te e
Tubinga miseram cum coronato. Haec cupio scire et habere,
antequam hinc discedam, si fieri potest. Diabolus rugit in
Italia et persecutionem diligenter in membra Christi
exercet. At id magis dolendum est; nam pauci sunt
constantes. Ora pro omnibus piis, Bullingere, cum tota
ecclesia. Salvere iubeo omnes symmistas. Tu vale et salve.
<timestamp>Claven[n]ae, 24. augusti 1553</timestamp>
Vergerius.
Is ipse nuncius, vir pius, rediens Basilea poterit ad me
institutionem, de qua dixi, ferre, nisi alius commodior
occurrat.
Clarissimo viro d. Hen[ri]co Bullingero, fra[tr]i honorando.
             Tiguri.
</content>
</letter>