<?xml version='1.0' encoding='UTF-8'?>
<letter id="37140" year="1567" lang="lat">
<correspondents>
	<originator>Girolamo Zanchi</originator>
	<addressee>Bullinger</addressee>
</correspondents>
<space_time>
	<place>Plurs</place>
	<date>17. November 1567</date>
</space_time>
<record>Zürich StA, E II 356, 827f. / Orig. (Aut.)</record>
<print>Graub. III, 51f. R.</print>
<statue>Regest</statue>
<content>
S. Accepi, observande pater Bullingere, quod ad te missum
Argentina. Curavi ad me perferendum testimonium quoddam
veritatis meę existimationi pernecessarium; erat enim
protervis et ingratis hominibus, qui, ne videantur iniuste
suum eiecisse pastorem, nihil non excogitant calumniarum, os
occludendum veritate et bonorum virorum testimonio. Ago
igitur tibi gratias ac remitto epistolam Conradi nostri.
In Italia ubique colligitur pro Gallia contra
nostros. Sabaudus rogatus, ut esset ductor, fertur
recusasse. Quid nostri concesserint domini, credo te ex
aliis iamdudum intellexisse. Nos rogamus dominum, ut bonam
et iustam tuentibus causam adsit et compescat improbos
antichristique consilia dissipet, confundat, perdat et in
illius castra totum convertat malum. Frater quidam, qui ex
mea erat ecclesia, Italus, at vir vere pius et probus, cuius
adhuc uxor et liberi degunt Clavennę, cum in Italiam
profectus esset ob certa negotia, captus a monachis in
carcerem coniectus est et hucusque dei beneficio constans et
fortis in fidei confessione permansit ut permanet;
commendandus est ecclesię precibus, ut eum dominus servet
in bono et liberet a malo.
Comes Ulysses laborat etiamnum echtica, sed spes est vitę.
Te vero plurimum salutat. Cupio omnes fratres meo nomine
salutari. Vale; dominus vos servet. Amen. Accingo me et
familiam ad iter.
<timestamp>Plurio  17. novembris 1567.</timestamp>
<signature>Tuus semper ex animo H[ieronymus] Z[anchus].</signature>
<address>
[Adresse vor 823:]  Clarissimo viro d. H[enrico] Bullingero,
ecclesię Tigurinę pastori et
patri, domino colendissimo.
Tigurum.
</address>
</content>
</letter>