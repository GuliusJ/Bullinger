<?xml version='1.0' encoding='UTF-8'?>
<letter id="43042" year="1573" lang="lat">
<correspondents>
	<originator>Bullinger</originator>
	<addressee>Tobias Egli</addressee>
</correspondents>
<space_time>
	<place>Zürich</place>
	<date>13. März 1573</date>
</space_time>
<record>Zürich StA, E II 342a, 705. / Orig. (Aut.)</record>
<print>Graub. III, 413 R.</print>
<statue></statue>
<content>
S.  Omnes tuae literae priores et posteriores etiam ultimae
per publicum
cursorem nostrum a te ad nos transmissae bona fide redditae
sunt, et
respondissem tibi octava abhinc die, si oblatus fuisset vel
unus, cui credere
meas literas potuissem. Commiseram Lucio nostro Nyero,
diligenter perquireret,
quibus credi potuissent; respondit ne unum quidem hic esse,
et has nunc quoque
scribo, ut ignorem adhuc, si hodie adsint ulli; si nulli
inventi fuerint,
differam ad proximum quemque mihi oblatum. Ego vero, ut ad
tuam aliquid
quaestionem respondeam, amice cives inhortarer, ut paci
studerent et non summa
urgente necessitate eos sibi non facerent infensos et
hostes, qui amicitiam
offerunt neque iniquum aliquid petunt, et ut iure
rationibusque iustis, non
insana et furiosa vi agant, quod agendum est. Semper
cogitent ea, quae pertinent
ad pacem et ad conservationem reipublicae, uxorum et
liberorum etc. Probatur
itaque mihi, quod scribis delectos viros cogitare de
comitiis publicis
indicendis, in quibus audiantur querelae communitatum,
deinde ut decernatur iure
defendanturque boni et iusta et puniantur coherceanturque
mali et iniusta.
Dominum, cordium rectorem et mali vindicem protectoremque
bonorum, ex animo oro,
ut dissidia illa vestra ipse componat, iustitiam erigat,
iniustitiam deprimat.
Scripsi ego Bernam ad optimos quosque, quae apud vos fiant,
obtestans ut dominum
orent pro felici rerum exitu, et iamiam audio venisse huc
cursorem Bernensem;
quid adferat, nescio. Basilienses hac septimana scripserunt
ad amplissimum
senatum nostrum et recitant et pro certis affirmant ea, quae
antea ad te dedi de
victoria Goesium contra Hispanos in Hollandia ad Harlemum.
Quae vero de statu
regni Gallici etiam hac septimana accepi, in chartam
consignata mitto;
communicabis ea cum d. d. Willio Campelloque, et este
prudentes et fortes in negotio domini.
Deus benedicat vobis et servet vos! Saluta omnes.
<timestamp>Tiguri ocyssime, 13. martii 1573</timestamp>
<signature>Bullingerus tuus.</signature>
Ornatissimo viro d. Tobiae Eglio, Curiensis ecclesiae fideli
ministro, domino meo honorando et fratri charissimo.
</content>
</letter>