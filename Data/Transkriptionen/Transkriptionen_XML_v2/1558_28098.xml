<?xml version='1.0' encoding='UTF-8'?>
<letter id="28098" year="1558" lang="lat">
<correspondents>
	<originator>Philipp [=Philippus] Gallicius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>19. Juli 1558</date>
</space_time>
<record>ZÃ¼rich StA, E II 365a, 678. / Orig.(Aut.)</record>
<print></print>
<statue></statue>
<content>
S. Frater, quem Tavasianis ad nos misisti, redit ad vos nostri simul atque sui voti compos factus.
Sed exponet ipse tibi omnia.
Miror saepe mecum, quo tandem deventurae res sint apud nos, cum evangelicos concionatores tam contemptim tractent, etiam cum tam pauci sint.
Caeterum ago tibi gratias maximas, humanissime vir, pro libro concionum tuarum secundarum in Ieremiam, sed crede longe maiores pro literulis libri in fronte tuis digitis scriptis.
Ego maximi honoris loco duco (quicquid grunniant
rigidorum Stoicorum filii isti) tibi sic in memoria fuit, ut dignatus sis sic Philippi tui nomen ponere.
Nova apud nos sunt nulla, nisi quod iam certum est Turcam mare occupare Tyrrhenum et Genuensibus esse formidabilis.
Vale, virorum humanissime, et Philippum tuum redamare non desine.
Ex Curia die iulii 19. anni 1558.
                                  Tuae integritatis totus Philippus Gallicius.
Vere magno viro d.
Heinrycho Bullingero, bonis omnibus semper colendissimo.
                                                                                               Tiguri.
</content>
</letter>