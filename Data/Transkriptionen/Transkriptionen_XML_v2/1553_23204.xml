<?xml version='1.0' encoding='UTF-8'?>
<letter id="23204" year="1553" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>16. Oktober 1553</date>
</space_time>
<record>Zürich StA, E II 336a, 355. Orig.</record>
<print>Ep.Calv. 1831 (XIV, 644f) Exc.</print>
<statue></statue>
<content>
S.  Recte factum est a te, mi Bulingere, quod occasionem
rescribendi per hunc tabellarium ipsi praestitisti; saepe
enim protrahere responsiones cogor, vel invitus occasione
destitutus qua literę perferantur. Gratum item fuit
valde,
quod responsionis vestrae Genevatibus datę ad nos
transmisisti exemplar, nec gravatim vicissim nos nostram
communicamus, et utinam impetretur, ut haec pestis
animadversa sic constringatur, ne queat grassari in multorum
exitium, neve praepostera clementia, vel odio potius in
pastores, frena laxentur impietati. Contuli privatim ego cum
quodam ordinis senatorii primario ex ea republica quem
animadverti (nisi quid simulat) bene affectum, cum quo si
reliqui paria faciant, non erit periculum, nec ita multum
laborabitur. Verum ut nosti, charissime frater, sępe
tumultuatur studiisque contrariis scinditur is populus, ut
opus sit praeter data consilia seria domini invocatione, ut
suum spiritum largiatur frangatque Sathanę molimina.
Luctuosam historiam de Anglia cum magno dolore accepi, quia
iuncta perversę reginę huius studia cum imperatoris et
vicini et cognati conatibus laborem .........
et erumnam plurimis dabunt multo gravissimam. Sed (ut
scribis) manu dei et haec statua conteretur, cuius contactu
liquescit terra et fumigant montes. Nos novi nihil prorsus
habemus; si tamen quid acceperimus, te non celbao. Haec per
manum, ut vides, alienam, quia ob destillationes et capitis
dolores oculis vel invitus parco. Vale cum piis omnibus et
scribe, qui valeat d. Nicolaus Zenderus; nam laborare ex
morbo eum intellexeram. Basileae  16. octobris anno 1553.
<signature>Tuus Sulcerus.</signature>
Viro praestantissimo d. Heinricho Bullingero, ecclesiae
Tigurinae antistiti, domino et symmistae colendissimo suo.
                                          Gan Zürich.
Nur der Schluss, von "Haec per manum" an ist von Sulzer
eigenhändig geschrieben.
</content>
</letter>