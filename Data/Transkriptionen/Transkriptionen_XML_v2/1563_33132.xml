<?xml version='1.0' encoding='UTF-8'?>
<letter id="33132" year="1563" lang="lat">
<correspondents>
	<originator>Johannes Calvin</originator>
	<addressee>Bullinger</addressee>
</correspondents>
<space_time>
	<place>Genf</place>
	<date>12. September 1563</date>
</space_time>
<record>ZÃ¼rich StA, E II 345, 542 / Orig. (von Jonv.) ...... aut.</record>
<print>Ep.Calv. 4020 (XX, 150f)</print>
<statue></statue>
<content>
S. Unum mihi nudius tertius exciderat de Sulcero.
Si quid fuisset
in vestris hominibus animi, statim conventum indici oportuit ut
reliqui socii graviter cum Basiliensibus expostularent, et tandem
ab ipsis exigerent ingenuam et apertam sententiae suae
declarationem.
Ita in arenam pertracta fuisset vulpes.
Atque in
ea re curanda vos cessare miror.
Nam si haec dissidii materia
fovetur, in apertum ignem paulo post erumpet.
Vobiscum optime
consentiunt Bernates, Schaffusiani, Sangalenses, ut nihil sit
periculi a minima controversia.
Si ergo pastores earum urbium
postularent a Sulcero quid sibi velit, turpiter cogeretur a
temeraria subscriptione discedere, ad quam eum mera ambitio
impulit, vel saltem detegeret quod hactenus occultavit.
Nisi enim
valde fallor alio adspirat.
Certe nisi occurritis non sine vestra
ignominia iactabunt adversarii Helvetios iam esse divisos.
Iam
vicit Marpachii importunitas ut Gallis fuerint clausae templi
fores.
Ita ecclesiola quae  25 annis floruerat, furioso huius
bestiae impetu eversa est.
Sturmius et Ottomannus pastorem
demulcent, quo se ad mediam aliquam rationem inflectat.
Volebant
me habere suffragatorem, sed consilium dedi quale mihi veritas
dictabat.
Respondeo literis domini Stanislai cuius cognomen manu eius
scriptum non potui legere.
Nisi mihi novus stimulus fuisset
additus, tacere in animo habebam, quia mihi suspecta nunc est ea
natio quod pauci sincere agunt.
Cum tamen intelligam liberos eius
fuisse tuos contubernales, officio deesse nolui.
Responsionem
meam rogo ut perferendam cures.
Vale, clarissime vir et mihi plurimum observande frater.
Collegis
omnibus salutem plurimam.
<timestamp>Genevae, 12. sept. 1563</timestamp>
Iohannes Calvinus tuus.
<signature>Ionvillaeus tuus reverenter et ex animo salutat.</signature>
Clarissimo viro d.
Henrico Bullingero, ecclesiae Tigurinae fido
pastori, fratri ac symmystae mihi plurimum observando.
</content>
</letter>