<?xml version='1.0' encoding='UTF-8'?>
<letter id="36078" year="1566" lang="lat">
<correspondents>
	<originator>Girolamo Zanchi</originator>
	<addressee>Bullinger</addressee>
</correspondents>
<space_time>
	<place>Chiavenna</place>
	<date>10. Juni 1566</date>
</space_time>
<record>Zürich StA, E II 356, 810. / Orig. (Aut.)</record>
<print>Gr. II,  716. R.</print>
<statue>Regest</statue>
<content>
Observande pater. Rogo, ignosce meę tarditati et brevitati; nam neque semper habeo aut scio, qui ad vos veniant, cum
habitem seorsim ab oppido, neque ut plura scribam, ferunt molestię multę. Illud vero me consolatur, quod perspecta
tibi est mea erga te observantia, ut, licet piger et tardus sim in scribendo, dubitare tamen de mea voluntate minime
possis. Polonus iste Stanislaus Ilovius appellatur, vir doctus Graece et Latine, quique multa scripsit atque in lucem
dedit, mihi vero multos iam annos amicus et familiaris. Cupit te videre et amicitiam ac familiaritatem contrahere cum
viris doctis. Venit ex Italia. Poteris, si quid novi est, expiscari atque intelligere ex ipso.
Valemus hic bene dei beneficio, sed absumor, quod caream consortio doctorum virorum. Verum cum non mihi, sed Christo et
ecclesię natus sim hucque me vocarit Christus, ferenda sunt mihi omnia ęquo animo; tantum rogo, efficiat, ne frustra
hic vivam. Is etiam te nobis et eclesię suę servet diu incolumem. Vale et fratres meo salvere iubebis nomine.

<timestamp>Clavennae  10. iunii 66.</timestamp>
<signature>T[uus] Zanchus.</signature>
<address>Saliceos salutavi et resalutant. [Fridericus] profectus est in Ungariam ad fratrem.</address>
<address>
Clarissimo viro d. Henrico Bull[inger]o, ecclesię Tigurinę patri observando. Tigurum.
</address>
</content>
</letter>