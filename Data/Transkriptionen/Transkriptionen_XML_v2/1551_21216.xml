<?xml version='1.0' encoding='UTF-8'?>
<letter id="21216" year="1551" lang="de">
<correspondents>
	<originator>Graf Georg von Württemberg</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>17. September 1551</date>
</space_time>
<record>Orig. mit aut. Unterschrift.</record>
<print></print>
<statue></statue>
<content>
Georg, grave zu Würtenberg unnd zu Mümpelgart etc.
Unnsern grus zuvor, lieber besonder. Wir bedancken uns des
vleiss, ir von unsert wegen mit uberantwortung des brieves
an euwer herren gethan. Haben inen weitter geschriben des
versehens, sie werden sich erzeigen als gute freunnd. Das
der kaiser die predicanten aus dem reich verjagt hatt, seind
derselben ettlich hie. Darbey ist gut zu erkennen und
abzunemen, was er ain lange zeit her für ein gute frucht bey
ime getragen hatt. Inn summa, sein gemüet stehet nit anders,
dann das gantz reich inn ain monarchy zu pringen. Trauwen
aber dem lieben gott, er werde darüber und darunder zu
hauffen ghon. Das zaigen wir euch vertrauwter weise an. Das
zu geschickt büechlin haben wir mit g..... dancksagung
entpfangen; so vyl uns die zeit zulassen will, wollens wir
verlesen. Haben aber ein tag oder vier wenig ruhe zu lesen
gehapt,  möchten recht wol leyden, das dem könnig von
Franckreich was zu geschriben wurd, darinn er sich als ein
genanter christenlicher könnig gottsäliger und
christenlicher hielt als der kaiser.          Der krieg in
Italia ghet mit hauffen an und ist der krieg uff dem wasser
schon verkündt, unnd ist im, wie wir brieve gesehen haben
und auch demselbigen glauben geben, so würdt die statt Ast
nit lang mher haltten; dann das schlosß darbey ist schon
erobert. Sonst zu neuwer zeittung seind noch zur zeit nicht
zu schreiben.             Das haben wir
euch g[nädiger] und wolvertrauwter mainung nit verhalten
wöllen.  Datum Basel den  17ten september anno etc. 51.
G[eorg] g[rave] z[u] Wyrttemberg
Unserm lieben besondernn Hainrich Bullinger, predigern zu
Zürich.
</content>
</letter>