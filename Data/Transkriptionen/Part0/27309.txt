<?xml version="1.0" encoding="UTF-8" ?>
<letter id="27309">
<nr>27309</nr>
<correspondents>
	<originator>Mathieu Coignet</originator>
	<addressee>Bullinger</addressee>
</correspondents>
<space_time>
	<place>Chambery</place>
	<date>7. Dezember (1557)</date>
</space_time>
<vo>Zürich ZB, Ms F 62, 132. / Orig. Aut.</vo>
S. Grave admodum mihi fuit, quod urbis vestre amplissimum legatum, qui tuas literas attulerat, alloqui eique gratificari integrum mihi non fuerit per occupationes et potissimum, quod tum mihi magnis itineribus in hanc Allobrogum provinciam erat redeundum ob quędam non parvi momenti negocia mihi demandata.
Arbitror tamen te meas literas recepisse, quas ab aula regis discedens ad te scripsi.
Cęterum, ut mei absentis memineris et, si quid possim, utare, te etiam atque etiam oro, et de tua
valetudine certiorem me facias.
Nos hic recte satis valemus, sed nonnulla desideramus, quibus admodum delectaremur, que tamen speramus nobis aliquando per prudentiam et bonitatem omnipotentis dei non defutura per veram illam pacem, que superat omnem intellectum.
Fuit hic mirus terror, et nunc pacatissima sunt omnia.
Verum non omnium dierum sol occidit, et scit dominus, quid utilius sit suis et quibus mediis suorum salutem promovere debet.
Porro, nisi persuasum mihi esset magistrum Ciconię
curaturum, ut mee arce dentur fideli vectori, qui eas Gebennam et Lozannam usque perferat, te obsecrarem, ut illum moneres et id obtineres, et quod promiserit, pro vectura persolvetur.
Earum umbram intellexi offendere quosdam apud Rhetos, tametsi nihil sit in iis, quod de umbra Tantali scribitur et tragoedia.
Salutabis meo nomine et uxorisd. Lelium et amicos.
Bene vale.
Camberiaci 7. decembris.
Tuus ex animo Matthęus Coignetus.
D. Henricho Bullingero, Tigurine ec(c)lesie pastori     Tiguri.
Zurich.
</content>
</letter>