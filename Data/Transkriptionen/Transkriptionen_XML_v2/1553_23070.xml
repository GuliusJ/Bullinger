<?xml version='1.0' encoding='UTF-8'?>
<letter id="23070" year="1553" lang="de">
<correspondents>
	<originator>die Prediger von Zürich</originator>
	<addressee state="guess">Johann Wilhelm von Laubenberg</addressee>
</correspondents>
<space_time>
	<place>Zürich</place>
	<date>15. Mai 1553</date>
</space_time>
<record>Kopie (Entw.) v. Bullingers Hd.: Zürich StA, E II 337, 569</record>
<print>Druck?</print>
<statue>Regest</statue>
<content>
Edler, vester, insonders günstiger junckherr, unser willig
dienst und alles guͦts sye üch bevoran bereidt<f1>vorab entboten.</f1>. Üwer
schryben sampt den überschickten buͤchern habend wir
empfangen und den brieff sines ynhallts verstanden, bittend
aber üch hinwiderumb uff das allerfrümtlichist, ir wöllind
uns nitt für übel hallten, das wir üch hiemitt die
buͤcher, wie wir sy von üch empfangen, widerumb
überschickend; dann deren vast vil sind, unser gelägenheit
aber dermaassen gestalltet, das wir sy nitt habend konnen
annemmen zuͦ läsen noch vil minder zuͦ iudicieren. [So
wüssend wir eigentlich wol, das die trucker alhie diser zyt
nitt vast lustig sind, derley zuͦ trucken. Wir]* (* a.R.:
[ - ] gestrichen.) habend unsers ampts und geschäfften halben
ettliche mitt täglichen ordinariis lectionibus, ettliche in
ander wäg mitt bestimpten predigen und sunst ouch in ander
wäg mitt kylchendiensten und schuͦlgeschäfften zuͦ
thuͦn,
und wachst unser arbeit täglich dermaassen, das wir uns
[deren und derglychen] der näbendgeschäfften billich
entschlahend. Gotte gäbe, das wir unser ampt wol gewarten
könnind und das trüwlich uußrichten, das uns notwendiger
geschäfften uffligt und wir von pflichten wägen
uußzuͦrichten schuldig sind. Söliche unser antwurt wöllind
im besten von uns uffnemmen. Gott mitt üch.
<timestamp>Datum Zürych
15. maij anno 1553.</timestamp>
<signature>Pfarrer, prediger und läser, diener der kylchen Zürych.</signature>
<address></address>
</content>
</letter>