<?xml version='1.0' encoding='UTF-8'?>
<letter id="22010" year="1552" lang="lat">
<correspondents>
	<originator>Wolfgang Musculus</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>12. Januar 1552</date>
</space_time>
<record>Zürich StA, E II 360, 163. / Orig.(Aut.)</record>
<print></print>
<statue></statue>
<content>
S. D.  Heri tuas accepi, compater charissime, una cum nummo,
quem filiolo meo Ioanni Heinricho strenuae loco misisti, pro
qua tibi benevolentia gratias habemus maximas. Videtur puer
singulari quadam gratia praeditus; mire elegans est,
delicatulus, blandidulus et loquaculus; sic potissimum a
matre praedicatur.
Caeterum, quoniam non satis contentus es scripto, quod ad
propositam quaestionem misi, sed adhuc de eo quoque adiici
quedam cupis, quod ad magistratum pertinet pro vera
religione, si ita res ferat, pugnare, ecce mitto ea quoque
de re sententiam meam aeque paucis atque priora
compraehensam, ita tamen ut legas et, si qua emendanda vel
mutanda videbuntur, emendes ac mutes, antequam aedantur.
Materia est invidię et indignationi potentum obnoxia;
quare curandum est, quoad eius fieri potest, ut nec veritas
deseratur nec quisquam bonorum per inconsyderantiam aut
temeritatem offendatur. Nemo solus satis cautus esse potest;
oro igitur, ut tuum quoque calculum adhibeas, immo, si quid
displicuerit, reseces et commoditati causae attemperes.
Optime vale, compater in domino charissime. Salutem tuis
omnibus nostro nomine, item dominis ac fratribus, d.
Pellicano, d. Theobaldo, d. Gvalthero, d. Amiano, d. Colino,
m. Io[hanni] Phrysio et d. Butlero. Commendo tibi
etiam symmystam nostrum Io'annem  Traberum Augustanum.
Augustani in vigila na[talis] domini interimistas
concionatores eiectis substituerunt, e quibus unus est
Huberinus, olim diaconus meus. Foecundus est hodie
pseudadelphorum proventus. Rursus vale. Bernę 1552.  12.
ianuarii.
<signature>W[olfgangus] Musc[ulus], compater tuus.</signature>
Praestantissimo theologo m. Heinrycho Bullingero, compatri
in domino longe charissimo.
                                           Tiguri.
</content>
</letter>