<?xml version='1.0' encoding='UTF-8'?>
<letter id="34142" year="1564" lang="de">
<correspondents>
	<originator>Beat Ludwig von Mülinen</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>5. September 1564</date>
</space_time>
<record>Zürich StA, E II 360, 579. / Orig.(Aut.)</record>
<print></print>
<statue></statue>
<content>
Min früntlichen gruͦs und ganz willig dienst sigend üch alle zitt bevor, wolgelertter, fromer, fuͤrnemer und wyser herr Bullinger.
Üwer schriben, den 30.
augusti an mich ußgangen, hab ich uff huͤt dato sampt dem darin gemelten buͤchlin by zeigern empfangen, bedanck mich hiemitt uff das allerfrüntlichest, so
mir müglich, der eren und guͦthat, so ir mir abermalen, wie vor offt beschächen, bewysend.
Gott der almechtig welle üwer beloner sin, und so ich es umb üch
kan beschulden, sönd ir mich gantz willig und geneigtt finden, wil ouch min gantz hußgsind dis buͤchlins teilhafft machen und hiemitt der stund (so gott
allein bewuͤst) erwartten mitt hoffnung einer frölichen uferstentnus am jünsten tag in -Christo, unsrem erlöser und säligmacher etc.
Nüwer zithung hand wir
gar nüt by uns, dan das der sterbend, des ir ouch meldung thuͤnd, alenthalb vast inrißt, in Franckrich und andren ortten, wiewol es by uns noch guͦt ist.
Der her aber, so wir nüt minder dann andre mitt unsren sünden beleidiget, wirtt als ein gerechter richter nitt ußpliben; der sige uns gnädig und barmhärtzig.
      Ich kan mich uff diß mal nitt, wie bilich wäre, gägen üch erzeigen, sol aber in kurtzem mitt gottes hilff geschächen.
Der welle üch mitt sinen gnaden in
langwiriger gsuntheitt erhaltten.
Amen.
<timestamp>Datum Bernn den 5. septtember im 64. jar.</timestamp>
Üwer dienstwilliger Batt Ludwygg von Mülynen.
Dem wolgelertten, frommen, fürnemen und wysen herren Heinrich Bullinger, vorstender am wortt gottes der statt Zürich, minem gantz erenden herren, zuͦ handen
etc.
</content>
</letter>