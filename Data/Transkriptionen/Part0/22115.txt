<?xml version="1.0" encoding="UTF-8" ?>
<letter id="22115">
<nr>22115</nr>
<correspondents>
	<originator>Augustin Bernher</originator>
	<addressee>Bullinger</addressee>
</correspondents>
<space_time>
	<place>Baxterley</place>
	<date>31. Mai 1552</date>
</space_time>
<vo>Zürich StA, E II 369, 119.</vo>
<dr>Zur.lett. III, S. 360f.</dr>
Ep.Tig. III, S. 239.
Orig. Aut.
Salus in filio dei. Ioannes noster ab Ulmis, hinc in patriam
abiturus, ut ad te scribam vehementer contendit, atque adeo
efflagitat, ita ut nisi vel officii immemor vel plane
ingratus haberi velim, hoc negare omnino non queam. Summa
tua in me fuit humanitas quandiu istic vixi apudd. Wolfium
praeceptorem meum observandissimum; qua in re me tibi sentio
vehementer esse obstrictum: nunc vero etiam quod Alexandrum
meum nepotem ex sorore tam diligenter tamque amanter tuis
commendationibus apud clarissimos viros iuveris, sum ego
tibi longe devinctissimus. Itaque sic velim, doctissime vir,
de me habeas persuasum, me tuis in rebus aut tuendis aut
ornandis sine ulla exceptione aut temporis aut loci, quoad
vixero, finem [n]ullum unquam facturum. Pollicerer ego hoc
tibi pluribus verbis, si vel te de mea fide gratoque animo
dubitare putarem, vel ipse non verbis sed re potius haec
comprobare studerem. Cęterum de vitae meae studiorumque
ratione, quis sit status, ex Ioanne meo plane cognosces.
Dominus meusd. doctor Latymerus statuerat ad te scribere:
sed cras, deum testor, difficile ac longum iter est
suscipiendum, ut omnino hoc tempore optimus senex tuique
amantissimus nihiil quidquam literarum ad te dare possit;
hoc vero unum me iubet, ut suo nomine scribam tibi salutem
quam honorificentissime et amantissime. Extremum est ut
valeas, nosque, hoc est, me et Alexandrum, tibi semper
commendatos habeas. Deus misericors, pater et rex omnis
liberalitatis, tibi omnia in extremo die compenset
fideliter, quem uti salvum te ac incolumem diu conservet,
toto animo precor atque obtestor. Iterum atque iterum vale.
Datae ad Baxterlye in Anglia, pridie calendas iunii, 1552.
Tuae humanitatis studiosissimus,
Augustinus Bernerus, Helvetus.
Clarissimo viro domino Henrico Bullingero, summo
concionatori apud Tygurinos, domino suo observando.
                                Tyguri.
</content>
</letter>