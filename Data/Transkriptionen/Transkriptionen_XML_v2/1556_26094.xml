<?xml version='1.0' encoding='UTF-8'?>
<letter id="26094" year="1556" lang="lat">
<correspondents>
	<originator>Felix Cruciger [=Krzyzak]</originator>
	<addressee>Bullinger</addressee>
</correspondents>
<space_time>
	<place>Pinczow</place>
	<date>3. Mai 1556</date>
</space_time>
<record>Autograph: Zürich StA, E II 371, 679.(Siegel...)</record>
<print>Wotschke, S. 49f.</print>
<statue></statue>
<content>
Ministris ecclesiae Christi Tiguri.
^$S. Ut de ecclesia Christi, quae apud vos est, viri clarissimi,
semper eramus persuasi eam vere piam fuisse et puritati detersis
omnibus antichristi maculis (etiam si a quibusdam insimularetur)
studuisse, ita nunc non leviter hoc nobis confirmavit
clarissimus vir d. Franciscus Lismaninus, vir secundum cor
nostrum nobis in domino observandus. Multas enim praeclaras
virtutes vestras, in egenos et in exules merita, verbi denique
etiam ad exteros propagandi studium commemorabat, quod quoque
literis vestris ipsi non obscure significastis tam fideliter et
pie votis nostris respondentes et ecclesiae nostrae non minus,
quam si vobis commissa esset, curam agentes. Nos vero, et si de
nobis tantum sperare non potuimus, ut a vobis reputati sumus,
pro tanto benefitio quid aliud vobis imprecemur, quam ut vestri
quoque curam semper gerat dominus vestrisque laboribus
benedicat, quo et vestrae, quam plantastis, et nostrae, quae
radices agit, ecclesiae prodesse possitis. Gratias insuper quam
maximas pro vestro labore et cura habemus, utinam fructus eos in
nostro ministerio consequamur, quos nobis sponte et ex animo
favetis. Scholarum quoque curam ut nobis sollicite commendatis,
ita non dubitamus, vos re ipsa suam operam pręstituros esse
conceso nobis ad tempus doctissimo viro d. Sebastiano,
grammatices professore.
^$Valete in domino, fratres charissimi, et quod nos, ut oremus
pro vobis, monetis, hoc quoque nos a vobis iure christiano
exigimus eoque magis anxie, quod obsessi ab antichristi romani
satellitibus fere in eorum faucibus deglubendi sedemus.
<timestamp>Dat. Pyncoviae 3. maii anno domini 1556.</timestamp>
^$Felix Cruciger Scebressinius, renascentis ecclesiae Christi in
Minori Polonia superintendens, omnium ministrorum et nobilium in
fide Iesu Christi coniunctorum nomine.
<address>
[Adresse ...]: Eruditione et pietate viris pręstantissimis
pastoribus et lectoribus ecclesiae [Iesu] Christi Tiguri,
dominis et fratribus in Christo colendissimis.
</address>
</content>
</letter>