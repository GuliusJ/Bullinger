<?xml version="1.0" encoding="UTF-8" ?>
<letter id="19116">
<nr>19116</nr>
<correspondents>
	<originator>Jakob von Burgund (Jacques de Bourgogne</originator>
	<originator>sieur de Falais)</originator>
	<addressee>Bullinger</addressee>
</correspondents>
<space_time>
	<place>Genf</place>
	<date>20. Mai 1549</date>
</space_time>
<vo>Autograph: ZÃ¼rich StA, E II 24, 525 und 368, 525</vo>
<dr>Ep. Calv. 1193 (XIII, 277f)</dr>
<re></re>
<tx>
S. Quum mihi pius hic vir, cui meas literas ad te dedi, percommodus visus sit,
si quis alius, ad meum erga te in Christo amorem testificandum, et quam te
reverear tum ob eas dotes, quibus te dominus ornavit, tum ob diligentiam, quam
adhibes in communi ecclesiae utilitate procuranda, non sum veritus ad te per eum
familiariter scribere. Existimo enim praesentiam ipsius et seria negotia, quae
vobiscum tractaturus est, mihi hac in re excusationi fore. Nam quum eorum causa
valetudini suae non parceret, aequum mihi visum est, ut operam aliquam
impenderem ad vos saltem per literas sollicitandos, ut horum temporum
necessitatem attente diligenterque consideretis atque efficiatis, quantum in
vobis erit, ut fructus aliquis huius profectionis extare possit. Equidem testari
possum eam ab ipso animi gratia minime susceptam esse ac iampridem a veris dei
servis, ut eam susciperet, rogatum fuisse, et quamvis ipsius hinc discessus mihi
molestus sit, quum tamen intelligerem, quam necessaria esset ista profectio,
ipsum, quantum in me fuit, incitavi. Huc etiam accedit et alia ratio, ob quam
iucundum est ipsum ad vos proficisci, quum mutua communicatione multo plus quam
literis efficiatur meliusque omnino via aperiatur sedandis controversiis, si
quae supersint, et confirmandae paci, qua nihil optabilius universae ecclesiae
accidere potest. Fac ergo, mi frater, fac quaeso, dum vivis, ut mutua inter
ecclesias alatur concordia; nunquam enim fortassis posthac duo ingenia
occurrent, qualia vestra sunt, tam accommoda ad audiendas utrinque rationes et
ea consilia, quae alioqui pios multorum animos perturbarent (-runt?).
Hoc tibi affirmare possum me communem utriusque vestrum amicum et filium in
domino, quique vobis quam prosperrimum rerum omnium statum exopto, passurum non
fuisse, si modo id valetudo mea ferre potuisset, ut sine me ad vos
proficisceretur; adiunxissem enim me socium itineris vosque et ecclesiam vestram
libenter visitassem.
^$Genevae 20. Maii 1549.<un>Tuus Iacobus a Burgundia.<tx>Si quid novi habes a D. Hoppero et eius
uxore, indica quaeso. Brevi volente deo ad eos scripturus sum.<lz>[Adresse:] Eximio Christi servo D. Henrico Bullingero, Tigurinensis ecclesiae
pastori fidelissimo. Tiguri.
</content>
</letter>