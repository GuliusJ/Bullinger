<?xml version='1.0' encoding='UTF-8'?>
<letter id="21078" year="1551" lang="lat">
<correspondents>
	<originator>Ambrosius Blarer</originator>
	<addressee>Bullinger</addressee>
</correspondents>
<space_time>
	<place>[Winterthur]</place>
	<date>[ca. 6. April 1551]</date>
</space_time>
<record>Zürich StA, E II 357a, 833. / Orig.(Aut.)</record>
<print>Bl. III,  114f. R.</print>
<statue></statue>
<content>
S. Repertas rursum nostras literas supra modum gratulor nec
existimo ob alias caussas nisi propterea resignatas fuisse,
quod, qui forte fortuna in illas incidit, speravit se
pecuniam in illis insinuatam invenire posse. Curabo, ut
meliore posthac fide omnia dentur et accipiantur, quamquam
etiam diligentissimis nonnunquam eiusmodi errores obrepere
soleant.
De Michaele bene habet, tametsi sciam illum ita, ut ad te
scripsi, in symmystam suum dixisse. Funclius semper ad pacis
et concordię studium exhortatus sum, quamquam natura
vehementer a dissidiis abhorret. Dominus utrumque in sua
pace ad ecclesię suę ędificationem per spiritus
unitatem conservet.
Vulgatam esse Consensionem vestram et Calvini de
sacramentis, ita me Christus amet, ante acceptas tuas
literas prorsus ignoravi. Proinde Mangoldo nostro scripsi,
ut, si istic venalis prostet, exemplum ad me mittat, quod
ubi accepero, diligenter legam, ecquid placeat, te
quamprimum fecero certiorem.
Statum quęstionis illius, quam ad te misi, non satis tecum
expendisti; non enim hoc rogabam, an eiusmodi nebulo, qualem
tibi depinxi, ecclesię praefici debeat; nemo enim, qui
paulum legerit istuc, affirmaverit. Sed hoc quaerebam, quod
hic in schedula rursus accipis, ubi de magistratu ut
respondeas per dominum te obsecro; non de illo magistratu
dico, qui talem praeficit suis, sed qui permittit aut
dissimulat, si aliquis suorum civium sic ultro currens ab
alia ecclesia in ministerium recipiatur; hoc enim inter
nonnullos controvertitur etc.
<address></address>
</content>
</letter>