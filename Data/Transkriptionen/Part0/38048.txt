<?xml version="1.0" encoding="UTF-8" ?>
<letter id="38048">
<nr>38048</nr>
<correspondents>
	<originator>Bullinger</originator>
	<addressee>Tobias Egli.</addressee>
</correspondents>
<space_time>
	<place>Zürich</place>
	<date>25. Mai 1568</date>
</space_time>
<vo>Zürich StA, E II 342a, 535. / Orig. Aut.</vo>
<dr>Graub. III, 86 R.</dr>
<re></re>
<note></note>
S. D.  Daniel Schram, Silesius, qui hasce tibi offert
literas, commendatus est mihi literisd. Bezae et magistri
aulae principis Palatini qui Genevae agit. Excepimus eum
hic, qua potuimus humanitate, ac ex colloquio deprehendimus
iuvenem esse egregium et honore dignum. Proficiscitur in
Italiam gratia studiorum; incumbit iurisprudentiae. Rogatum
autem te volo, ut illum commendes etiam meo nomine illis
apud vos praeclaris viris, qui ipsum poterunt iuvare in suo
itinere vel commendationibus ad amicos in Italia scriptis
vel in commonstrando itinere et profectione commoda. Non
addam his plura; scio enim te tua sponte currere nec opus
esse calcaribus. Poterit is vobis de rebus Galliae varia
exponere. Beza nihil aliud scribit per hunc quam turbulentas
esse adhuc in Gallia res, quod sint, qui pacem nolint, quos
in ordinem cogat rex, ac spem esse pacis solidae; omnem vero
belli tempestatem in Belgium certo incubituram. Dominus
etiam his adsit et nos omnes servet!
Vale tu quoque cum domo tua et amicis nostris omnibus, quos
ordine et nominatim salutabis omnes et singulos.
Tiguri  25. maii 1568.
Bullingerus tuus.
Darunter von a.Hd. (nicht Eglis?):  "Comes ab Egmont in
uxorem habet filiam  sororis Palatini principis, unde
auxilia etc." ?
Ornatissimo virod. Tobiae Eglio, Curiensis ecclesiae fideli
ministro, domino meo honorando et fratri charissimo.
                                               Chur.
</content>
</letter>