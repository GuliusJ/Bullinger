<?xml version='1.0' encoding='UTF-8'?>
<letter id="42148" year="1572" lang="de gr">
<correspondents>
	<originator>Bullinger</originator>
	<addressee>Hans Rudolf Bullinger</addressee>
</correspondents>
<space_time>
	<place>Zürich</place>
	<date>22. September 1572</date>
</space_time>
<record>Zürich ZB, Ms F 37, 465. / Orig.(Aut.)</record>
<print></print>
<statue></statue>
<content>
Gott mitt uns, fürgeliepter sun, ich dancken dir und Susanna
uffs höchst der
hüpschen und guͦten schäncke, die du mir gethan hast; wils
in kurtzem verdienen
und dir ettwas dargegen thuͦn; dann diser zyt bin ich so
gälltloß alls langer
zyt nie. Der schultheyß von Bern sampt siner hußfrowen ist
gester umb die 4 hie
gesin und mitt imm ein edelman von Fryberg, by Ulm daheym,
sampt siner
hußfrowen. Der hoffmeister von Königßfelden, der vogt von
Schenckenberg und
gselschafft, by 16 personen.  Noch was ich so fräven und
luͦd inn mitt den
sinen; schluͦg er mir früntlich ab; dann siner und siner
gselschafft zuͦ vil; er
werde och morn nach ymbiß widerum verryten. Da min herren
inn luͦdent, mag nit
wüssen, ob sy inn beredent, das er morn zum nachtmal oder
ymbiß haben werdet.
Ein mol hat er mich und ander uff hütt zuͦ imbiß zum
storchen geladen, das er
nach ymbiß wider hinwäg wil und muͦß, insonders der
löuffen halben etc. Dorumb
hab ich uff morn zuͦ nacht geladen h. burgermeister
Brämen, h. seckelmeister
Aescher, underschryber Aescher, j. Hans Meysen und ire wyber
sampt der
f[row] muͦter und der f[row] von Chaam. Wil dich hernach
wyter
berichten, wie es gangen mitt dem schuldheyssen und miner
gastung.       Nüwer
zytung ist siderhar nüt wyter, dann das significantius und
jämerlicher
beschriben wirt das groß mord; von dem filicht ouch ein
ander mal. Jetzund diß
tags imm rägenwätter wil ich wümmen  mins sämy; gott gäbe,
das vil gäbe.
Gott mitt dir; all min volck und ich gruͤst gruͤst dich
und Susannan sampt den kindern.
<timestamp>Datum amm morgen umb die 5  septembris 22. anno 1572.</timestamp>
Dyessen hab ich mitt 5 <lang lang="gr">b</lang> begabet, das er schwer
tragen. Gott dancke üch trüwlich.
Bullinger.
Gruͤß mir j. Hansen und andere unser h.    In yl.
H. Hansen Rodolffen Bullingern, minem lieben sun, pfarreren
zuͦ Berg.
</content>
</letter>