<?xml version='1.0' encoding='UTF-8'?>
<letter id="33081" year="1563" lang="lat">
<correspondents>
	<originator>Bullinger</originator>
	<addressee>Johannes Fabricius</addressee>
</correspondents>
<space_time>
	<place>[Zürich]</place>
	<date>25. Juni 1563</date>
</space_time>
<record>Zürich StA, E II 373, 431. / Orig.(Aut.)</record>
<print>Gr. II, 448f. R.</print>
<statue></statue>
<content>
S. D.  Nihil habeo, nihil debeo, ut vulgo dicitur, excepto hoc
uno, quod d.
Coignetius e Lutetia  27. maii ad me scribit et
significat se feliciter venisse in Galliam, benignissime a rege,
regina, principibus acceptum, mox nescio quibus officiis oneratum
ac honoratum; ipsum in praesenti nihil recipere.
Addit rem nondum
plene compositam esse, praecipue vero Parisienses reluctari;
regem se invenisse ad S. Germanum, inde cum eo in urbem
progressum; esse spem ex deo copiosissimam, ex hominibus non
admodum amplam; deum, qui coepit mirabiliter, multo mirabilius
deducturum in optatum finem.
Deprecatur bellum Anglicum; sed si
non cedat ex portu Hafeldegras* (* ...gros?) Angla, futurum ut
cum exercitu rex ingrediatur Normanniam etc.
Haec et nihil
amplius habeo; varii sunt rumores etc.
Lutherani aliquot
clamatores, Brentium puto primum, scripserunt confutationem
catechismi Palatini principis; princeps ex cancellaria curavit
per cursorem suum mitti ad me refutationem petivitque meam
responsionem.
Facile intelligo et aliis ecclesiarum ministris
colligi iudicia.
Absolvi nostram responsionem non sine labore;
heri misi.
Deum oro ut servet principem, veritatem propaget,
errorem et imprudentes canes ab ecclesia dei abigat.
Oremus, mi
frater, dominum, ut ecclesiam servet.
Vergerium, si apud vos est,
saluta et hortare, ut fideliter Christo inserviat.
A comitiis
Badensibus vixdum coeptis nihil adhuc habemus.
Vale, et ago tibi gratias pro libro tuo De providentia etc.
Scripsi festinantissime.
<date>25. iunii 1563</date>.
Saluta consules, fratres, symmistas, amicos omnes.
<signature>Bullingerus tuus.</signature>
Mei te salutant et tuos.
Praestantissimo viro d.
Ioanni Fabritio, Curiensis ecclesiae
fideli ministro, domino et fratri meo colendo et dilecto.
Chur.
</content>
</letter>