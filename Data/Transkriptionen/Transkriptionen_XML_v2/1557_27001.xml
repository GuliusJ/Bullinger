<?xml version='1.0' encoding='UTF-8'?>
<letter id="27001" year="1557" lang="lat">
<correspondents>
	<originator>Simprecht Vogt</originator>
	<addressee>Bullinger</addressee>
</correspondents>
<space_time>
	<place>Schaffhausen</place>
	<date>[..] 1557</date>
</space_time>
<record>Autograph: Zürich StA, E II 375, 512.(Siegel...)</record>
<print></print>
<statue></statue>
<content>
Gratiam et pacem a domino. Ioannes Adamus Schad,
conterraneus tuus, meus autem concivis, hisce diebus me
convenit significans se, cum iam paupertate premeretur
bonisque suis exutus esset, eo redactum, ut alia via
rationibus suis consulere cogeretur quam antehac, petiitque,
ut ipsi mutuo darem aliquantam summam pecuniarum, ut sibi
isthic merces comparare queat, quibus sperat se facile et cum
fructu victurum. Ego cum pecunias non haberem in numerato
nollemque amicum inopem penitus reiicere, hac via me ipsius
necessitati consulturum speravi, si erga Ioannem Rempf, qui
eiusmodi merces venditat, sponsor essem pro decem guldinis,
quos vocant, ut nisi in annum eos creditori renumeret, ego
ipsi absque aliqua ipsius noxa satisfacerem. Placuit ipsi
negotium; veretur tamen, cum ipsi ne a facie quidem cognitus
sim, ne non abhorreat a mea fideiussione. Quare te vel meo
nomine oratum velim, non ut pro me spondeas, sed hoc solum, ut
ipsi significes meas res non tam esse accisas, quin pro hac
summa ipsi possim adhuc esse numerando. Gratissimum utrique
rem feceris; miseret enim me pauperis amici neque alia via
ipsi consulere potero. Novi nil habeo, quod scribam. Quare
vale ac vive Christo ac nobis diu incolumis. Vale iterum.
Raptim.
^$Scaffhusii anno 1557.
^$Tuus ex animo Simpertus Vogt.
<address>
[Adresse ...]: Eximio viro Henrycho Bullingero, ecclesiae
Tigurinae pastori vigilantissimo, domino ac fratri suo
charissimo. Zürich.
</address>
</content>
</letter>