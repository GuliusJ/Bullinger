<?xml version="1.0" encoding="UTF-8" ?>
<letter id="21157">
<nr>21157</nr>
<correspondents>
	<originator>Bullinger</originator>
	<addressee>Oswald Myconius</addressee>
</correspondents>
<space_time>
	<place>Zürich</place>
	<date>8. Juli 1551</date>
</space_time>
<vo>Zürich StA, E II 342, 260. / Orig. Aut.</vo>
<dr></dr>
<re></re>
<note></note>
S. D.  Satis fecisti prorsus animo meo, honorande senex
idemque frater colendissime; non excidet amor mutuus,
tametsi raro scribamus; manebit illaesa amicitia et
observantia mutua. Cur hic ad vos tabellio veniat,
intelliges ex communi scripto, quo obsecro ut prudenter
utamini; fortassis non proderit hoc spargere, sed inter
fidos retinere. Prospicite obsecro ecclesiis; adeste caussae
optimae; memores este admonitionum Christi et apostolorum.
Nunc agitur res ecclesiarum et salutis nostrae; hic si
aberraverimus a scopo, actum erit cum ecclesiis nostrae
fidei commissis, nisi ipse pastorum princeps dominus noster
singulari modo nos servaverit. Si fuerimus concordes, bene
spero; sin secus, non est, quod putemus nobis irrogari
iniuriam. Dominus adsit nobis et ecclesiae. Apud nos gratia
deo res bene habent. A Parma nihildum certi quicquam habeo;
ubi accepero, non carebis iis. Unum et alterum verbum Gastio
scripsi. Vale cum tuis omnibus. Tiguri  8. iulii anno 1551.
Bullingerus tuus.
Clarissimo virod. Osvaldo Myconio, domino honorando et
fratri colendissimo.
Basel.
</content>
</letter>