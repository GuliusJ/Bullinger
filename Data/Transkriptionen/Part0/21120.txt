<?xml version="1.0" encoding="UTF-8" ?>
<letter id="21120">
<nr>21120</nr>
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>14. Mai 1551</date>
</space_time>
<vo>Zürich StA, E II 370, 140. / Orig. Aut.</vo>
<dr></dr>
<re></re>
<note></note>
S.  Cum Musculus ad te scribat, charissime compater, nihil
ego habeo, quod illius literis addam, nisi quod
Bindschedlerum attinet, qui una cum Hala ad vestram
vocationem redit, ne illum putetis tantopere deliquisse,
quantum illum alterum. Ex Tobleri enim relatione et aliorum
testimoniis nihil invenio maximopere culpabile in eo, quod
semel noctu cum Hala per platas vagatus tumultui cuidam
interfuit, sine tamen gladio aut alio tumultuandi
instrumento. De altero vero mira feruntur, quae quoniam ex
ipsorum testimoniis cognoscetis, non opus habetis mea
relatione. Toblerus interea apud me manebit, donec aliquid
aliud vobis de eo visum fue[rit]; est sane iuvenis modestus
et studiosus ecclesiae n[ostrae]/v[estrae] non parvo
ornamento aliquando futurus.  Vale. Salut[em] tibi tuisque
dicit mea uxor; salutabis eos ex me quoque. Bernę  14.
maii 1551.
Tuus Io[annes] Hallerus.
Ferunt hic pontificem ipsum petere concilii protractionem
usque ad calendas septembris (puto Graecas), item petere a
Caesare, ut Parmam sedi apostolicae restituat; Caesarem
nihil velle illi promittere; interea 16 cohortes militum in
Italiam a Caesare mitti. Sed quam certa sint omnia, nescio.
Clarissimo virod. Heinrycho Bullingero, domino et compatri
suo venerando.
</content>
</letter>