<?xml version='1.0' encoding='UTF-8'?>
<letter id="24179" year="1554" lang="lat">
<correspondents>
	<originator>Bullinger</originator>
	<addressee>Heinrich Bullinger d.J</addressee>
</correspondents>
<space_time>
	<place>Zürich</place>
	<date>1. September 1554</date>
</space_time>
<record>Zürich  ZB, Ms F 59, 249. Orig.(Aut.)</record>
<print></print>
<statue></statue>
<content>
S. D.  Dedit tibi, dilecte fili, bonum testimonium d.
Burcherus cum diligentiae in literis tum frugalitatis in
faciendis sumptibus. Perge sic, mi fili, temetipsum superare
in illa tua diligentia et frugalitate; ita enim et mihi et
matri gratificaberis plurimum et temetipsum ornabis.
Expecto adhuc schedam expensarum ad primam usque septembris,
ut inde coniiciam, quid exposueris, quid tibi sit residuum.
Ora pro fratre meo dominum, ut dignetur illi sanitatem
conferre; nam maximis differtur doloribus. Magna tamen
affulget nobis spes fore, ut a m. Felice Wirzio curetur.
Singulariter ille te salvere iubet.
Rheti confoederati nostri caesi sunt in Italia; ceciderunt
eorum duces ad unum omnes exceptis duobus, qui pugnae non
interfuerunt per morbum, amiserunt signa omnia. Caesi sunt
plures 300, capti 450, sed mox a Müssio dimissi perbenigne.
Germani, qui nomina Gallo dederunt et militarunt sub duce
Reckenrat, bona parte deleti sunt; Italicus enim peditatus
et Gallicus equitatus nullas Rhaetis et Germanis tulere
suppetias iustas, sed mox sibi fuga consuluerunt. Gallicum
equitatum intelligo, qui in Italia sub signa Galli fuit
collectus. Alioqui nihil dubito de Gallorum virtute, si
Galli ipsi Rhetis et Germanis adfuissent, strenue pugnassent
cum ipsis haud dubie. Orandus est dominus, ut graves hos
motus componat. Obsidentur modo Senae a Caesare fortiter
defendentibus has civibus et Gallis. Novum conscribit
exercitum Strozius, primas in Italia Gallisantium. Salutat
te mater, salutant te sorores et nostri omnes. Ioannes
Esslingerus, nobilis chirurgus, hac nocte praepropera morte
extinctus migravit religiose ad dominum; nam morienti
astiti. Vale.
<timestamp>Tiguri  1. septembris 1554.</timestamp>
<signature>Bullingerus.</signature>
Dilecto meo filio Heinrycho Bullingero, Argentinae in
aedibus d. Ioannis Burcheri Angli agenti.
Heinrichen Bullingern zuͦ Straßburg.
</content>
</letter>