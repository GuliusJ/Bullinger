<?xml version='1.0' encoding='UTF-8'?>
<letter id="18312" year="1548" lang="de">
<correspondents>
	<originator>Hans Zehender</originator>
	<addressee>Bullinger</addressee>
	<note>Absender: [...] W. Merz, Oberrhein. Stammtafeln (Stammt. 25)</note>
</correspondents>
<space_time>
	<place>Bern</place>
	<date>14. Dezember 1548</date>
</space_time>
<record>Autograph: Zürich StA,E II 360, 461</record>
<print></print>
<statue></statue>
<content>
Min ganntz frunttlich willig dienst sampt, was ich eeren, liebs unnd guͦtts
vermag, zuvor. Hochgelertter, frommer, ersammer, günstiger, lieber herr unnd
vetter, es würdett by üch David Zechender, min bruͦder, zöiger diß, ein
siben- oder achtzehenjäriger jüngling, ankhommen, der jetz lettstverschine dry
jar zuͦ Jenff goldschmid hanndwerch umb gebürlich psoldung, so min mütterli
vonn im geben, gelärnett. Ist deßhalb uff glücke nie ußgwanndlett, dann allein
jetz, da wol ze vermuͦtten, im diß erste sin fart jugent halb gantz ungewont
unnd beschwärlich sin wärde. Dann er bißhar durch unnsern vatter säligen unnd
unns inn schuͦlen unnd sunst mitt gelltt verleytt wordenn etc. Ist deßhalb an
üch mins muͤtterlis unnd min frünttlich unnd trungenlich pitt, ir ime, ob es
üch nit beschwärlich, Zürich bin meistern goldschmid hanttwerchs, insonnders by
Stampffer (dem Samuel Tillman alhie sinenthalb ouch zuͦgschriben) befürdern
wellind, damitt er angenommen unnd angstelltt wärde, ob er glich jung,
unkhönnend, im doch nach sinem verdienen unnd ghorsamen belont, wie joch inen
sömlich annemmlich. Hierzu wellind im allein (in allem?) üwer früntlich wort
verlichenn, des er one zwyffel wol geniessen würdett. So bin ich ungezwyffleter
hoffnung, ir aller unnser frünttschafft angnämmen dienst unnd wolgevallen
bewyßen wärdind. Min höchst unnd gröst pitt aber lanngtt an üch fürnemmlich, ir
sölich rouw anmuͦttung ane vorgend annder begrüssung unnd kundtschafft, noch
vil weniger einich bewisen guͦtthatt nit verargen, sonnders umb das wir
unnsers vatters säligen mangelbar, wie annder thoren hillff suͦchen, da wir
die ze bekhommen verhoffen, unns der frünttschafft vertröstennde.
^$Hierin wellind üch bewyßen, wie ich mich deß genntzlich gegen üch versich. Wo
ich dann mitt der hillff deß allmechtigen sömlichs umb üch ze verdienen khönt
unnd wuͤst, will ich jederzytt gantz willig erfunden wärdenn. Üch hiemit inn
den schirm deß allmechtigen gotts bevelchennde.
<timestamp>Datum 19ten decembris 1548 Bernę.</timestamp>
<signature>Ü[wer] g[antz] williger Hannß Zechender, rhattschryber.</signature>
<address>
Dem hochgelertten, frommen, wysen hern Heinrich Bullinnger, minem
insonders günstigen, lieben hernn unnd vetter, öbersten vorstender
deß hellgen evangelii. Zürich.
</address>
</content>
</letter>