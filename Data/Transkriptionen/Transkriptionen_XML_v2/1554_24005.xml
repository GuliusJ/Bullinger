<?xml version='1.0' encoding='UTF-8'?>
<letter id="24005" year="1554" lang="lat">
<correspondents>
	<originator>Wilhelm Grataroli [=Gratarolus]</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>5. Januar 1554</date>
</space_time>
<record>Zürich StA, E II 336, 60. / Orig.(Aut.)</record>
<print>Ep.Calv. 1893 (XV, 3) Exc.</print>
<statue></statue>
<content>
S. D. P.  Tuas mihi gratissimas et d. Vergerii literas hodie
accepi. Gallus omnino cristam erexit ex frequentibus
victoriis; sed an deo haec placeant aut quamdiu duratura
sunt, cum fere sint violata, iudicet, qui potest aut scit.
Quod scire cupias quis sit bonus ille vir qui pollicitus est
hęresiarcham scripto impugnare, dicam tibi cui nihil non
dicerem ac crederem me ipsum: is est d. Petrus Martyr
Italus, Argentorati habitans honesta vocatione iustoque, ut
puto, stipendio. Monebo illum quo etiam reliquos a d.
Calvino libros recipiat: sed utinam in ea sententia perstet,
et promissum quam citius fieri potest compleat.
Scripsit ad me d. Vergerius, ut ad te libellum hunc
remitterem, quem ad se quoque mitteres; boni consule igitur,
si, quod nolebam, negocium tibi facesso. Adieci octo folia
vel opuscula seu historiolas contra nebulonem cardinalem
Durantem, quorum dimidium una cum libello, cum poteris, vel
etiam tarde mittes ad d. Vergerium. Reliqua dabis aut
mittes, cui aut quibus volueris. Noster bonus Lycosthenes
(deo gratia) incipit reviviscere, qui (ut non laetuisse
reor) per 12 dies omnino mutus et ex dimidio valde
paralyticus fuit; quominus citius relevetur, obstant tum
tempus inconvenientissimum morbo tum vires eius imbecilles a
natura atque ex intempestivis animi laboribus exhaustae.
Saluto reverenter isthic* (*a.R.: istihc) amicos et fratres
praecipue d. Theodorum Bibliandrum, egregium inter cętera
monitorem et futurorum interpretem. Si quid hic aut usquam
possum, iube et bene diuque vale.
<timestamp>Basileae  5. ianuarii 1554.</timestamp>
Tuae praestantiae deditissimus Gulielmus Gratarolus.
Istich apud d. Gesnerum erit (arbitror) per aliquot menses
Italus novus medicus nomine Hieronymus Massarius; velim, ut
semel, sed incidenter eum interrogares, quid de Serveto
sentiat; sed cave, ne cuiquam dicas me hoc monuisse; est
alioqui non malus.
Clarissimo et optimo Tigurinae ecclesiae pastori d.
Heinricho Bullingero, fratri et maiori suo observandissimo.
                                              Zuͦ Zürich.
</content>
</letter>