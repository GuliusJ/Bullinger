<?xml version='1.0' encoding='UTF-8'?>
<letter id="32053" year="1562" lang="lat">
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>Zürich</place>
	<date>5. April 1562</date>
</space_time>
<record>Zürich StA, E II 342a, 423. / Orig.(Aut.)</record>
<print>Ep.Calv. 3767 (XIX, 380f)</print>
<statue></statue>
<content>
S. D. Non fuit scribendi otium.
Quia tam Petrus hic Bontinus, pharmacopola, iuvenis valde pius, ad vos erat profecturus, nolui eum sine meis literis dimittere, quibus saltem significarem tuas me accepisse, quibus summam legationis exponis Ramboletii et Hottomani.
Video et experior inter principes vix alius iniquiores esse nobis quam Bipontinum et Wirtemb[ergensem]; audio hunc prohibuisse in sua ditione orationem Bezae habitam in colloquio Possiaco, pro certo tamen non refero.
Ita aiunt
nova comitia instituta esse ad Tabernas illas Alsaticas.
Audivi, quid designarit Guysianus et quid conatus sit; conatum eius fractum a domino spero et avide a te expecto, quid ea de re sis scripturus.
Quae misi de concilio Tridentino et liberi conditionibus concilii, si placet, in Galliam mittes; non displicuere nostris.
Si nondum allatum est ad te decretum sessionis primae, mittam ad te.
Bremae in Saxonia audio excitatum tumultum maximum et eiectum inde Musaeum et Lutheranis caeteris frenum esse iniectum.
Paulum Eberum aiunt territum Hesshusii libro conciliasse se hostibus.
Comitia Heremitana non procedunt; nam alter iudicum in c[aus]a Claronensi, amanus Uriensis, mortuus est, unde alium iudicem in eius locum oportet substitui.
Audiuntur passim minae, quanta ferocia finito concilio invadere velint evangelicos papistę et redigere in ordinem, imo ad unum trucidare omnes.
Orandus ergo dominus, ut servet invocantes nomen eius et convertat vel evertat persequentes veritatem etc.
Optime vale, domine colendissime et frater charissime, una cum collegis, fratribus et amicis.
Salutabis veterem amicum d.
Jonvilleum.
Quae communicabat d.
Budaeus mox mittebam ad Coignetium etc.
<timestamp>Tiguri  5. aprilis 1562.</timestamp>
<signature>Tuus Bullingerus.</signature>
Non relegi.
Clarissimo viro d.
Ioanni Calvino, fidelissimo Genevensis ecclesiae pastori, domino suo colendo et fratri charissimo.
^$Genff.
</content>
</letter>