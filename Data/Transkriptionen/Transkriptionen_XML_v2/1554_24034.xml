<?xml version='1.0' encoding='UTF-8'?>
<letter id="24034" year="1554" lang="lat gr">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>4. Februar 1554</date>
</space_time>
<record>ZÃ¼rich StA, E II 336a, 363. / Orig.(Aut.)</record>
<print></print>
<statue></statue>
<content>
S.    Qui has perfert, Isaacus Keller, medicinae doctor,
Grynaei piae memoriae privignus, vir doctrina excellente et
singulari pietate praeditus est, quem tibi, mi Bullingere,
unice commendo; cupit enim innotescere bonis, et quia
<lang lang="gr">agamoV</lang> est, circumspicere, sicubi occasio offeratur
rebus suis consulendi. Fratrem habet Andream Keller, virum
non postremae autoritatis in senatu nostro mihique amicum,
cui velim affinis tui negocium vel per hunc nostrum tuo
nomine commendari; nam ex eo erit nobis non vulgare et
consilium et auxilium. Nova nunc nulla habemus, nisi quod
Schertlius militem dicitur conscribere regis Ferdinandi
nomine. Albertus Bavarus a nobilitate sua propter religionis
evangelicae libertatem interpellatus, et ne Hispanicae
inquisitioni locum faceret, respondit, quod eam (inquam
inquisitionem attinet, sibi nunquam fuisse in animo, ut
introduceret, verum de ostio evangelio patefaciendo nondum
liquido responderat, quum ad me amicus ex aula suas
perscriberet, sed spem tamen multis factam haud obscure
significavit. Rogandus est dominus, qui regum corda in manu
habet et moderatur, ut amplissimum principatum verae
cognitionis luce donet et illustret. Cunradus noster
Lycosthenes dei singulari beneficio eo usque restitutus est,
ut citra scipionem queat ingredi propemodum inoffense, sed
linguae tamen vinculum nondum est ita solutum, quin aliquot
in syllabis et literis enunciandis blaesus haereat. Verum
cum et ea parte in dies proficiat, spem fovemus denuo
ministerio suo vel ex parte functurum esse, id quod sic
cupio et oro dominum ut vix quicquam impensius, quia organum
certe est minime vulgare. Vale cum tuis omnibus et uxore.
<timestamp>Basileae, 4. februarii anno 1554</timestamp>
<signature>T[uus] Sulcerus.</signature>
Viro praestantissimo d. Heinricho Bullingero, ecclesiae
Tigurinae antistiti, domino colendissimo et symmistae
dilectissimo suo.                               Tiguri.
</content>
</letter>