<?xml version='1.0' encoding='UTF-8'?>
<letter id="27177" year="1557" lang="lat">
<correspondents>
	<originator>Martin Micronius</originator>
	<addressee>Bullinger</addressee>
</correspondents>
<space_time>
	<place>Norden</place>
	<date>23. August 1557</date>
</space_time>
<record>Zürich StA, E II 375, 517. Orig.(Aut.)</record>
<print>Füslin, Cent.87(S.407f)</print>
<print>Ep.Calv.2688(XVI,575f)</print>
<statue></statue>
<content>
S. D. Capita Mennonianę doctrinę adversus Christi domini incarnationem vobis hac ęstate transmisi, quae fideliter ad vos perlata esse speramus.
Vestrum ad ea aliquod responsum avide expecto.
Nedum mihi vacavit responsionem adversus Mennonem attingere; coactus quippe sum apologiam adversus Westphali calumnias et mendacia, quibus nos nostramque ecclesiam denuo gravavit, meditari.
Non te arbitror latere hac ęstate in lucem prodiisse confessionem ecclesiarum Saxonicarum de re eucharistica,
cui multę et varię insertę sunt literę, inter quas unę sub calcem fere inserentur adversus nos Nordanos.
Consilium itaque fratrum omnium fuit, ut publice nos ab eiusmodi calumniis purgarem.
Tota igitur hac ęstate, dum ocium fuit, in conscribenda apologia laboravi, cui tractationem de re eucharistica, in qua adversariorum argumentum ordine pro mea tenuitate dilui, adieci.
Verum iam multi eius dissuadent editionem, ne pacem, quae in superiori comitiolo Francfordiano coepta videtur,
nostro scripto perturbare aut impedire videamur.
Ita hic suspensus hęreo, quid consulto opus sit, ederene an premere responsionem nostram debeamus.
Ecclesię porro nostrę loco iam sunt bono et tranquillo, quemadmodum et vestram esse speramus beneficio dei, qui vos omnes sospitet ad nominis sui gloriam. Amen.
Raptim Nordę 1557. augusti 23.
Tuę humanitati addictissimus Martinus Micronius.
Pręstantissimo pietate et eruditione viro domino Henrico Bullingero, domino et patrono in Christo observando, apud Tigurinos verbi ministro fidelissimo.
Tiguri.
</content>
</letter>