<?xml version='1.0' encoding='UTF-8'?>
<letter id="41089" year="1571" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>12. Oktober 1571</date>
</space_time>
<record>Zürich StA, E II 370a, 444. / Orig. (Aut.)</record>
<print></print>
<statue></statue>
<content>
S.   Rursus accepi, quae misisti, omnia, colendissime domine
et compater, et priora quidem, scripta scilicet de
disciplina per  huncce, qui se commode nobis offerebat,
remitto. Quae vero modo per Küngßfeldam misisti, quoniam
nemini adhuc communicare potui, per proximum aliquem
remittam. Ago autem tibi pro his omnibus gratias; agit item
Aretius, quem et ipsum ad te scripturum existimo. Mira sane
est inversio rerum, quod Wittenberga, ubi Lutherus sedem
doctrinae suae immutabilem et aeternam collocasse videbatur,
nunc pro nobis contra Lutherianos reliquos stet et Basilae
e diverso, ubi ipse Oecolampadius veritatis doctrinam contra
Lutherum defendit, nunc Lutherani in universum regnent.
Solantur illa nos plurimum, haec vero terrent et vigilare
docent.     Cupimus autem et ipsi videre Wittenbergensium
scriptum, de quo scribis, modo eius cito nobis copia fieri
possit.   Novi nihil habemus, neque dum scio, quid Badenae
sit actum aut conclusum. Steigerus nondum ex Rotulanis suis
vindemiis reversus est. Vini minor apud nos quoque eventus
fuit, quam speratum fuerit; tantum in superioribus regionis
huius partibus, Tuni scilicet et passim ad lacum Tunensem
proventus omnem spem mirabiliter superavit, ita ut multis in
annis tanta tamque boni vini copia non provenerit ac hoc
anno.  Ita dispensat bonitas domini dona sua mirabiliter,
prout illi placuerit. Frumentum octo libris venditur, et
quamvis illud multum sit et graviter premantur pauperes,
felices tamen adhuc nobis videmur in his partibus, si
nostrae res cum vestris aut exteris conferantur. Dominus
misereatur nostri et pauperes suos passim rursus sereno et
clementi vultu intueatur. Amen.
Salutant te Mülinensis consul, quaestores ambo, amici
praeterea et fratres omnes.
Socer est Küngßfeldae.
<timestamp>Bernae  12. octobris 1571.</timestamp>
Salvi sint tui omnes.
<signature>Iohannes Hallerus, tuus perpetuus.</signature>
Clarissimo viro d. Heinrycho Bullingero, Tigurinae ecclesiae
pastori fidelissimo, domino meo honorando et compatri
charissimo.
M. Heinrych Bullingern zuͦ Zürich.
</content>
</letter>