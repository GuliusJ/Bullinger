<?xml version='1.0' encoding='UTF-8'?>
<letter id="32135" year="1562" lang="lat">
<correspondents>
	<originator>die Kleinpolen</originator>
	<addressee>die Schweizer</addressee>
</correspondents>
<space_time>
	<place>Pinczow</place>
	<date>18. August 1562</date>
</space_time>
<record>ZÃ¼rich StA, E II 367, 140</record>
<print>Wotschke, S. 153f.</print>
<statue>Regest</statue>
<content>
Gratiam et pacem a deo patre et domino nostro Iesu Christo.
Cum iam iam discederet iste bonus vir Sebastianus Pechius, bibliopola ecclesiae nostrae, noluimus eum sine nostris ad vos literis venire, praecipue vero cum vos viros pios et fratres nostros in Christo agnoscamus.
Feruntur de nostris ecclesiis varii rumores non tantum apud exteros sed etiam in ipsa Polonia, nos autem aperte et sub testimonio conscientiarum nostrarum coram deo confitemur nos Servetum, Arrium ut et Stancarum, Sabellium execrari pariter.
Confitemur autem et credimus, ut sumus
baptizati in nomen patris et filii et spiritus sancti, quemadmodum eandem fidem symbolo apostolico ab initio professi sumus.
Credimus in deum patrem, creatorem coeli et  terrae.
Credimus et in filium eius unigenitum Iesum Christum, verum deum de deo vero et hominem verum, servatorem et mediatorem nostrum ad patrem.
Credimus et in spiritum sanctum utriusque spiritum, quem etiam pro vero deo agnoscimus.
Confusionem trium nullo modo patimur, ut olim Sabellius et nunc Stancarus docet.
Unitatem
naturae divinae agnoscimus, credimus et confitemur in patre, filio et spiritu sancto.
Atque ita pluralitatem deorum detestamur et abominamur.
Filium dei ut homousion patri agnoscimus, ita nullum eius minoritatem in eadem divina natura statuimus.
Sed aeternum filium ex aeterno patre, omnipotentem ex omnipotente, perfectum ex perfecto genitum credimus.
Haec brevius, quod tempus prolixius non daretur, ad vos, fratres nostros charissimos, scribimus, ne quid de nobis aliud credatis satanae infamanti
ecclesiam dei et apud alias ecclesias sanctas nostram innocentiam his testimoniis acceptis defendatis, imo etiam hoc nostrum scriptum transmittatis.
Bene valete, fratres nostri charissimi in domino Iesu, qui vos servare velit diu incolumes ad gloriam nominis sui sancti. Amen.
Datae Pinczoviae in synodo  18. augusti anno domini 1562.
Oretis, fratres charissimi, pro nostris ecclesiis diligenter, quae sunt in maximis tentationibus.
<signature>Foelix Cruciger superintendens ecclesiarum in Minori Polonia. Gregorius Paulus superintendens in diocesi Cracoviensi. Stanislaus Lintomirius ecclesiarum tractus Pinczoviensis superintendens, secretarius regius, languida manu. Franciscus Lismaninus ecclesiarum Minoris Poloniae senior. Paulus Gilovius superintendens ecclesiarum in ducatibus Zatoriensi et Oswiecimiensi. Stanislaus Paclesius superintendens sortis suae ecclesiarum in terra Lublinensi. Martinus Crovitius ecclesiarum in Lublinensi tractu superintendens manu propria.</signature>
<address></address>
</content>
</letter>