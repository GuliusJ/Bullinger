<?xml version='1.0' encoding='UTF-8'?>
<letter id="18083" year="1548" lang="lat">
<correspondents>
	<originator>Joachim Vadian</originator>
	<addressee>Bullinger</addressee>
</correspondents>
<space_time>
	<place></place>
	<date>[zu 26. April 1548]</date>
</space_time>
<record>Autograph: Zürich StA, E II 351, 141</record>
<print>St. G. Mitt. 30, S. 717</print>
<statue></statue>
<content>
S. Post obsignatas meas literas de Vogleri nostri et Fortmülleri altercatione in
animum incidebat, quod eius rei probrosae etiam utique certior per me fieri
cupiisses; necesse igitur arbitratus sum, ut aliis ad te perscriptis ista
adiungerem: Queritur Fortmüllerus gravi et contumeliosa quidem iniuria
provocatum oblitum se nonnihil modestiae, quid deberet, et contra satis acerba,
sed vera tamen et acerba, ut ipse ait, reposuisse; appellat testes Antonium,
quem et tu nominasti, et alios, qui rixę interfuere. Uter recte sentiat,
nescio; cuperem tamen utrumque eo esse sensu et animo, qui modestiam christianam
praeferret. Periracundus est Fortmüllerus, sed candidus tamen, et quem
prehendere non possis ulla specie vitae suae offendere aut sinistre cogitantibus
ad suspitionem patere. Pari modo et Voglerus, quantum equidem novi, mire est et
dextre candidus, nisi caelare novit, quae paucis sint perspecta. Summatim autem,
ut tibi faciam satis, sancte promisit Fortmüllerus se rem omnem eo candore et
fide illa, quae fratris esse christiani debet, ad satietatem usque perscripturum
ad te, quo tuum interponas iudicium et, utrius culpa peccatum sit, bona sua
gratia cognoscas.
^$De foedere cum Gallo ineundo nescio an Fortmülleri sententiam plene prioribus
in literis comprehenderim necne. Putat ipse perutile fore caussae religionis
nostrae, si urbes christianae Helveticae foedus renuerent, nisi rex sancte
condiceret se a persecutione fidei nostrae tantisper interquieturum, donec
oecumenico concilio descripto vel convocato de doctrinae veritate cognosceretur,
id quod et mihi arridebat. Sed tuum erit, quod aequum duxeris, sequi.
<signature>Vadianus.</signature>
<address>
[Adresse:] Domino Henrycho Bullingero, longe optimo et perspectissimo amico.
Tiguri.
</address>
</content>
</letter>