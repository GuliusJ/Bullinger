<?xml version='1.0' encoding='UTF-8'?>
<letter id="36059" year="1566" lang="de">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>[Chur]</place>
	<date>12. April 1566</date>
</space_time>
<record>Zürich StA,  A 248.2..</record>
<print>Gr. II, S. 696f.</print>
<statue></statue>
<content>
Eerender herr und vatter, ich kan üch in yl nit verhalten, wie das herr Batt uff h[erren] Tsch[arners] und Gorg C[arli]
bittlich ersuͦchen, sich in etlliche mittel ze begäben, beden disen herren gar ein abschlegige antwort gäben, und wil
kheiner mittlen hören däncken, und ist zwyfel on, so er sich mit gewalt intrunge, das er ouch die artickel, daaruff die
vorigen bischoff geschworen habend, nit halten wurde; dan was gewalt und muͦttwil man an einem oder dem anderen ort
trybe, ist nit ze erzelen. Nun sich ich und finden nütt anders meer, dan das gott dise statt und gemeine 3 Pündt
straaffen wil; dan wir hand's wol verdienet. Montags künfftig, so die predigen überhin sind, wil ich, so ich läb,
alle myne brieff ersuͦchen, die ich schon einmaal abwäg thon hatt, darmitt inskünfftig khein schaden daruß ervolge.  Ich
wil mich ouch kheins anderen, dan des lydens versächen. Kompt beßers, so ist es gewin. Der anfang alles verderbens kompt
uß diser statt Cur. Es sind vyl redlich lütt, die meinend's guͦtt. Aber die praticken sind all hye gemacht. Daarumb
ist kein wunder, wenglych unß die sach am übelsten lonet. Diß hab ich üch in großer yl nit verhalten wöllen, damit ir
wüßtind, das kheine mittel platz hand. So die 6 Ort hättind ermäßen wöllen, was inen ouch daruff stünde, wäri man zuͦ
zimlichen mittlen kommen; diewyl sich aber des handels nieman gern beladen wil, so gange es nur ouch, wie es gaat.
Anno 1566,  12. aprellens.
</content>
</letter>