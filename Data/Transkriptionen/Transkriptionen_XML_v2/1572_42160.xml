<?xml version='1.0' encoding='UTF-8'?>
<letter id="42160" year="1572" lang="de">
<correspondents>
	<originator>Bullinger</originator>
	<addressee>Hans Rudolf Bullinger</addressee>
</correspondents>
<space_time>
	<place>[Zürich]</place>
	<date>4. Oktober 1572</date>
</space_time>
<record>Zürich ZB, Ms F 37, 432b. / Orig.(Aut.)</record>
<print></print>
<statue></statue>
<content>
Gott mitt uns. Lieber sun, hiemitt hast die eigentlich
history deß
franckrychischen mordts, ouch das unglych fürgäben des
königs, daruß man
verstadt, das er mit lügen dem admiral selig ufftrucken wil
ein conspiration
wider inn. Doch solt mir du das alles, wie ich dir es hie
zuͦschick, in 8 tagen
wider schicken, wol yngemacht, das nüt darvon verloren
werde. Dise historia ist
mir worden diser wuchen von dem wolgebornen graven Ulysse
Martinengo, der von
Genff in Italiam fart, zuͦ Genff by einem deß königs
camerer (der ouch
entrunnen) gewesen von imm und andern, die darby xin,
erfaren hat, in
französisch beschriben, da unser lieber schwager h. doctor
Käller es vertiert in
tütsch, ouch j. Hans Heinrych Schmid, wie du es hie sichst
ire manus. Die letst
geschrifft an gubernator zuͦ Leon und das darby hab ich
von Bern empfangen, das
zuͦ vorderist mitt miner hand verzeichnet, uß dem
Niderland, ist latin vom
graven von N. geschriben und von mir tütsch uß minem brieff
gemacht. Das alles
schick mir eigentlich widerumb, und were ouch nunme zyt, das
du mir Memoralia in
Ionam schicktist widerumb, die ich dir by Dyes gesandt 17.
maij diß jars etc. H.
burgermeister Cammli ist obrister hoptman worden,
seckelmeister Thoman
schützenhoptman. Gott sye unser houptman und behuͤte uns
vor krieg; muͦß es
aber sin, so stryte er für uns wider allen hochmuͦt und
tyranny, verrätery und abgöttery.
Gruͤß mir Susanam und die kinder, mir und uns allen, ouch
j. Hansen Peyer und h. Hansen Löwen etc.
<timestamp>Datum sampstags  4. octobris 1572.</timestamp>
Bullinger.
Minem lieben sun Hansen Rodolffen Bullingern, pfarreren
zuͦ Berg.
</content>
</letter>