<?xml version='1.0' encoding='UTF-8'?>
<letter id="22117" year="1552" lang="lat gr">
<correspondents>
	<originator>David Chytraeus [=Chyträus]</originator>
	<addressee>Bullinger</addressee>
</correspondents>
<space_time>
	<place>Rostock</place>
	<date>5. Juni 1552</date>
</space_time>
<record>Zürich StA, E II 361, 293. / Orig.(Aut.)</record>
<print></print>
<statue></statue>
<content>
S. D.  Reverende vir, praeceptor et patrone colende, inter
praecipua hominis scholastici ornamenta recenseo
communicationem cum iis viris, qui pietate, doctrina,
virtute et sapientia reliquo generi humano antecellunt.
Quare, cum superiori anno facultas mihi ineunde tecum
amiciciae data sit et tu eam interea literis ad me
amantissime scriptis confirmaveris, ex animo mihi de ea
felicitate gratulor, eruntque tuae literae mihi perpetuo
velut preciossimum <lang lang="gr">keimhlion</lang> et certissimum
testimonium ac pignus verae et ardentis erga me
benevolentiae. Utinam vero vicissim tibi aliquo officio meam
observantiam declarare possem; sed cum longissimo intervallo
a vobis remotus sim, spero te memorem meam mentem et in te
colendo fidem ac constantiam probaturum esse. Vivo enim nunc
in extrema mundi ora ad littus maris Balthici ac deo gratias
ago, quod in haec loca me collocavit, quae sola fere optime
et sanctissime constitutis ecclesiis et scholis tranquillum
hospitium praebent. Ego in hac academia auditoribus elementa
doctrinae christianae propono ac plurimum tuis Decadibus
adiuvor. Ut autem meae erga  te observantiae et exerciciorum
meorum specimen aliquod tibi ostenderem, adiunxi literis
disputatiunculam             De essentia dei et
discriminibus personarum a me superiori anno habitam, in qua
cernes me tua orthodoxa adsertione utriusque naturae in
Christo saepe usum esse. Addidi etiam orationem funebrem de
principe Henrico ac te oro, ut has chartas aequo animo
accipias et me, tu cepisti, perpetuo ames.
Bene et feliciter vale. Salutem reverenter et officiose opto
clarissimis viris d. Conrado Gesnero et d. Rudolpho Gvalter.
Rostochii in feriis pentecostes anno 1552.
David Chytraeus.
Reverendo viro eruditione et virtute praestanti d. Henrico
Bullingero gubernanti ecclesiam dei in inclyta urbe Tiguro,
domino suo et praeceptori reverenter colendo.
</content>
</letter>