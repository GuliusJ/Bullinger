<?xml version='1.0' encoding='UTF-8'?>
<letter id="24116" year="1554" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>2. Mai 1554</date>
</space_time>
<record>ZÃ¼rich StA, E II 336a, 370. / Orig.(Aut.)</record>
<print></print>
<statue></statue>
<content>
S.    Mulier haec cupivit se tibi commendari per dominum
Marcum et me; quod etsi nihil erat necesse, cum se dicat
esse tibi notam, viro ad omnia charitatis officia
promptissimo, tamen eatenus eam tibi commendamus, ut,
quantum per graviores occupationes tuas liceat, autoritate
tua iuves in negocio, quod coram explicabit; ea enim pietate
utrumque nostrum iam ante devinctissimum amplius etiam
demerebere. Vale cum tuis omnibus. Basileae  2a maii anno
1554.
Accepi hodie duces militum a principibus confoederatis
con[scriptorum] iterum dimissos esse, quod et ipsum
argumento est a graviore [bello] immunem vel hac aestate
Germaniam fore. Interea Tridenti miles conscribitur a
Caesare in Italiam, arbitror deducendus. In provincia
Narbonensi feruntur circiter 1000 familiae emigrationem
parare spontaneo exilio augescentem in dies persecutionem
declinaturae. Bernardinum Ochinum ad Rhetos concessurum non
sine voluptate accepi, quod sperem optimi doctissimique
senis ministerium efficax fore per domini spiritum ad regni
ipsius amplificationem. Sed hoc ipsum tu nimirum rectius
pleniusque pridem cognovisti. Iterum vale.
<signature>T[uus] Sulcerus.</signature>
Salutat te Marcus symmista reverenter.
Praestantissimo viro d. Heinricho Bullingero, domino et
symmistae colendissimo suo.
</content>
</letter>