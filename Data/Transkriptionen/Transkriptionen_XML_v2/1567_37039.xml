<?xml version='1.0' encoding='UTF-8'?>
<letter id="37039" year="1567" lang="lat">
<correspondents>
	<originator>Simon Zacius [=Zak]</originator>
	<addressee>Bullinger</addressee>
	<addressee>Rudolf Gwalther</addressee>
	<addressee>Johannes Wolf</addressee>
	<addressee>Ludwig Lavater</addressee>		
</correspondents>
<space_time>
	<place>Krakau</place>
	<date>29. april 1567</date>
</space_time>
<record></record>
<print>Wotschke, S. 280.</print>
<statue></statue>
<content>
Cum d. Christophorus Thretius eruditione et pietate
praestans ac de ecclesia dei apud nos collecta bene meritus
isthuc ab illustri et magnifico d. d. Stanislao Myszkowski
de Mirow, primario huius ecclesiae patrono, adductus
proficisceretur, non potuimus non quoque eidem d. Thretio
dare hasce nostras ad vestras excellentias literas, quibus
ad exiguum significationem nostrae gratae memoriae et
observantiae erga vos, eximios Iesu Christi servos,
ederemus. Equidem neque dicendo neque scribendo consequi
possumus, quot et quanta beneficia et solatia ex
fidelissimis et pientissimis sapientissimisque vestris
ceterorumque isthic eximiorum ministrorum consiliis,
iudiciis atque cohortationibus ad nos opera eiusdem
Christophori Thretii transmissis omnes christiani hac in
urbe fratres dira illa trideitarum et Arianorum blasphemae
doctrinae impressione conturbati perceperimus. Deus optimus
maximus vobis ea omnia copiose rependere dignetur,
exoptamus. Porro ipsum d. Christophorum Thretium
excellentiis vestris multis commendare haud opus fore
censimus, utpote quem alioquin tum sua virtus pietasque tum
vetus et familiaris vestra in eum benevolentia minime
obscurata satis superque commendaret. Quomodo vero hic in
ecclesia res hactenus successerit, idem d. Thretius
praestantiis vestris coram enarrare et explicare poterit.
Christus, Iehova noster verus, vobis vitam omnibus dei
ecclesiis fructuosissimam in annos Nestoreos proroget.
<timestamp>Datum Cracoviae die penultima mensis aprilis 1567.</timestamp>
</content>
</letter>