<?xml version='1.0' encoding='UTF-8'?>
<letter id="33021" year="1563" lang="lat">
<correspondents>
	<originator>Bullinger</originator>
	<addressee>Tobias Egli</addressee>
</correspondents>
<space_time>
	<place>[z.Z. in Davos] [Zürich]</place>
	<date>14. Februar 1563</date>
</space_time>
<record>Zürich StA, E II 342a, 465. / Orig.(Aut.)</record>
<print>Graub. II, 432f. R.</print>
<statue></statue>
<content>
S. D. Qui tibi, frater, bene volunt, ex imprudentia, ut ego quidem
iudico, iuvando non iuvare instituerant.
Non improbandus est
eorum conatus; sed laudem tamen illi merentur, qui et ipsi tibi
non male volunt videruntque in summam inopiam te detrusum fuisse
ideoque dissuaserunt.
Qui Wangensi ecclesiae inserviunt, rebus
prope destituuntur omnibus.
Quando vero liberatus fuisses ex hac
miseria? Sciunt omnes te vehementer diligi et magni fieri apud
eos, apud quos nunc ministrum Christi agis.
Hi postea vehementer
improbassent tuam illam desertionem, maxime cum vixdum expleris
biennium.
Consultius ergo multo est, ut fideliter adhuc ei
inservias ecclesiae, ad quam te vocavit dominus.
Non
obliviscentur tui, si ita perrexeris, ut fecisti hactenus, viri
boni; quinimo ipse dominus a Cham consul, vir clarissimus,
dissuasit et ipse hanc mutationem, bene autem pollicetur, si tui
semper sis similis.
Ac ego quoque, si quid possem et vivere
daretur, longius tui semper meminero.
Sed et dominus, qui ante
omnia est spectandus, nunquam fideli deerit.
In hoc te valere
opto.
Salutabis Remigium a Schouenstein, quem etsi nunquam viderim,
audio tamen virum esse fortem et bonum.
Inprimis salutabis
optimum senem amanum Paulum etc.
<date>14. februarii 1563</date>.
<signature>Bullingerus tuus.</signature>
Fideli ministro ecclesiae Davosianae d.
Thobiae Eglio, symmystae
et fratri meo charissimo.
</content>
</letter>