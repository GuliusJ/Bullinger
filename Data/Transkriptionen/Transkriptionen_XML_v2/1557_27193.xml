<?xml version='1.0' encoding='UTF-8'?>
<letter id="27193" year="1557" lang="lat">
<correspondents>
	<originator>Theodor Beza</originator>
	<addressee>Bullinger</addressee>
</correspondents>
<space_time>
	<place>Lausanne</place>
	<date>4. September [1557]</date>
</space_time>
<record>ZÃ¼rich StA, E II 368, 80.  Orig. (Aut.)</record>
<print></print>
<statue>Regest</statue>
<content>
S. et pacem in ..... (domino) suo.
Istis Farelli nostri literis, mi pater, meas eram bene longas adiuncturus, quas superiore hebdomade tibi et d.
Martyri communes scripsi; sed commode heri evenit, ut mihi tuae illae redderentur, quas ad d.
Calvinum die superioris mensis 13 scripsisti.
Quoniam igitur illae multo plenius rem omnem tractant, de qua ad vos scripseram, nec mihi licuit responsum tam subito parare, coactus sum differre, quod iam pridem factum esse vellem.
Novi enim Satanae astutias.
Sed tamen de te et nostris istic
omnibus optima quaeque mihi polliceor, quibus nimirum melius, ut spero, simus noti, quam ut nefandum quicquam de nobis suspicemini.
Me quidem spero ita vobis satisfacturum, ut omnem vobis scrupulum eximam.
Interim vide, mi pater, ut me ames; nam certe nulla unquam restanta interveniet, quae meam in te totamque vestram ecclesiam observantiam abrumpat.
Iam ante familiariter ad te scripsi de quatuor Bibliorum exemplaribus ad d.
Zwinglium missis; eorum pretium quoniam a me petiit Robertus Stephanus;
rogo, ut, nisi tibi molestum erit, moneas eam pecuniam tuto isti committi posse, qui has tibi literas reddit.
Cupio et illud d.
Gesnero significari habere me iampridem aliquot Athenagora ad illum perferenda exemplaria, sed non invenire, cui tuto committam; nam occasio Zursacensium nundinarum aegrotanti mihi est elapsa.

Vide, mi pater, quam familiariter haec a te petam, et hinc saltem coniice eum esse me ac futurum, qui adhuc fui, eum videlicet, qui et tua caussa velim omnia et omnia vicissim a
te expectem.
Bene vale, mi pater, cum omnibus tuis collegis ac symmystis, quos sane cupio ex me quam officiosissime salutari.
D. Iesus magis ac magis vobis benedicat.
Lausannae quarta septembris.
<signature>Th(eodorus) Beza, tibi in domino addictissimus.</signature>
<address>
[Adresse:] Eximio Christi servo d.
Henrico Bullingero, Tigurinae ecclesiae vere fido pastori.
Tiguri.
</address>
</content>
</letter>