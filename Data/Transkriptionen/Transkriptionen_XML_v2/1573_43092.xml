<?xml version='1.0' encoding='UTF-8'?>
<letter id="43092" year="1573" lang="lat">
<correspondents>
	<originator>Johannes Hug</originator>
	<addressee>Bullinger</addressee>
</correspondents>
<space_time>
	<place>Glarus</place>
	<date>24. Juni 1573</date>
</space_time>
<record>Zürich StA, E II 378, 1906. / Orig. (Aut.)</record>
<print></print>
<statue></statue>
<content>
S.  Scriptum tuum, honorande idemque charissime domine
compater, magno cum
gaudio accepi et pro illo tibi gratias ingentes ago
dominumque precor, ut semper
talia possimus percipere, quae ad salutem ecclesiae suae
faciunt. Remitto hic
tibi, ut petiisti, schedam de electione regis Poloniae, de
qua adhuc apud nos
constans fama est, quibus vero conditionibus sit electus,
nihil fertur. Dolendum
est autem rem in toto fere mundo eo devenisse, quod omnes
dignitates et
quaecunque officia pretio et mercede vendi et emi soleant et
quidem a talibus,
qui regnis et politiis magis in pernitiem quam emolumentum
abire conspiciuntur.
Sed deus omnium rerum moderator, cui haec committenda sunt,
universa ad laudem
nominis sui sanctissimi dirigat! Puto adversarios nostros
aliquid habere, quod
ipsorum animos afficit; sed quidquid illud fuerit, taciti
inter se mussitant,
nimirum ne nos id resciscamus. Unde spem concipimus ipsorum
res in Gallia non
ita fortunatas esse, atque ipsi paulo ante promulgaverant;
si enim aliquid
percepissent, quod contra nos esset, tum omnes id in tectis
et compitis
proclamarent, sed cum se res forte aliter habeat, ipsi
admodum cauti sunt, ne
quis ipsorum aliquid temere effuciat. Te rogo, ut soles
alias, nos semper
certiores facias, quomodo res sese habeant, et rem nobis
gratissimam facies.
Salutant te boni quique, imprimis autem uxor mea.
<timestamp>Raptim. Glaronae, 24. iunii anno 1573</timestamp>
<signature>Io[annes] Hugo tuus Glaronae.</signature>
Clarissimo ornatissimoque viro domino Heinrycho Bullingero,
ecclesiae Tigurinae
antistiti fidelissimo, domino et et compatri meo honorando
et eximie charo.
An m. Heinrychen Bullingern, pfarrhern zum Großen Münster
zuͦ Zürich.
</content>
</letter>