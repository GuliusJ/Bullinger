<?xml version='1.0' encoding='UTF-8'?>
<letter id="24110" year="1554" lang="lat">
<correspondents>
	<originator>Pier Paolo Vergerio [=Vergerius]</originator>
	<addressee>Bullinger</addressee>
</correspondents>
<space_time>
	<place>Tübingen</place>
	<date>21. April 1554</date>
</space_time>
<record>Zürich StA, E II 356, 620. / Orig.(Aut.)</record>
<print></print>
<statue></statue>
<content>
Clarissime vir, accepi hodie abs te literas diei 15. huiusce
mensis. Quibus parum habeo, quod respondeam, quum nuper
Aurelium ad te miserim oneratum literis. Dedi Carolo
Molinaeo suas; rescribet, ut puto. Scripta, quae scribis te
non habuisse, valde timeo, ne perierint. Raetus puer hic
conditionem quaerebat mihi ab amicis commendatus; quum nulla
appareret, remisi, posteaquam per aliquot dies alui neque
indonatum. Huic itaque dederam d. Baionensi ferenda, qui
lecta ad te mitteret; at quaeram, si sciero, quo pervenerit.
Angor pręterea, quod in his tuis postremis nullam
mentionem facis earum, quae ex Augusta ad te scripseram et
Scaffusiam ad Ruggerum miseram. Deus bene vertat; etiam de
his erit mihi quaerendum alicubi, scio tam ubi. Oro te,
cura, ut hae, quas ad Baionensem mitto statim dentur hospiti
Coronae; intus literae sunt ad fratres Italiae nec parvi
momenti. Vale et salve cum omnibus fratribus; orate pro me.
<timestamp>Tubingae 21. aprilis  1554.</timestamp>
Vergerius.
Clarissimo pietate atque eruditione viro d. H[enrico'
Bullingero, fratri honorando.
Tiguri.
</content>
</letter>