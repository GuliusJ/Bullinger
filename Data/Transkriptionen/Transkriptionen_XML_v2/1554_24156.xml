<?xml version='1.0' encoding='UTF-8'?>
<letter id="24156" year="1554" lang="lat">
<correspondents>
	<originator>Pier Paolo Vergerio [=Vergerius]</originator>
	<addressee>Bullinger</addressee>
</correspondents>
<space_time>
	<place>Straßburg</place>
	<date>26. Juli 554</date>
</space_time>
<record>Zürich StA, E II 356, 603. / Orig.(Aut.)</record>
<print></print>
<statue></statue>
<content>
Salve, optime Bullingere. Has scribo ex Argentina, quo ante
sex dies veni abiturus hodie. Contuli scripta quaedam mea
cum d. Martyre, qui mihi summe placuit. Attuli huc librum
cardinalis Poli, qui omnium piorum animas valde commovet;
perficiam, ut etiam tu videre eum possis. Legi magnam partem
historiae, quam Sleidanus adornat; spero eam vehementissime
perturbaturam esse infoelicem papatum, qui sollicitus est
hoc nomine inprimus, ut extinguat lucem hac beata aetate
exortam. At historia haec fere illustriorem eam reddat. Non
paenitet me laboris et sumptus, quem feci huc veniens,
quandoquidem videor mihi bene multum ad eam contulisse et
posse porro afferre. Vidi tuum filium, qui mihi sane placet,
et tu sapienter fecisti, qui illum huc extruxeris; iam se
mire accommodavit blandissimis moribus Anglorum, dixeris
unum ex illis esse. Vidi eum cotidie in auditorio Martyris;
deus eum tibi servet.
Morosinum non vidi, quem tantopere optabam; descendit
Wormatiam, quin et Coloniam quaesitum celebrem quendam
medicum, qui curet genu filii.    Tandem puto futura
comitia; scio, quid dicam. Ferunt marchionem Brandeburgensem
esse Meti, Brunsvicensem cum magna manu peditum atque
equitum ad Caesarem mox iturum. Ita liberata esset Germania
bello. Vale et salve; ora pro me cum tota familia, schola
atque ecclesia.
<timestamp>Argentinae  26. iulii 1554.</timestamp>
Vergerius.
<address></address>
</content>
</letter>