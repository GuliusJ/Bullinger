<?xml version='1.0' encoding='UTF-8'?>
<letter id="22135" year="1552" lang="lat gr">
<correspondents>
	<originator>Jane [=Jana] Grey</originator>
	<addressee>Bullinger</addressee>
</correspondents>
<space_time>
	<place>[Bradgate]</place>
	<date>[7. Juli 1552]</date>
</space_time>
<record>Zürich ZB, RP 18; Abschr.: Zürich StA, E II 358, 202.</record>
<print>Zur.lett. III,  S. 7f.</print>
<print>Ep.Tig. III,  S. 5f.</print>
<print>Füslin, Cent. 74(S. 298f)</print>
<print>Bruno Weber, Zeichen der Zeit, S. 70f</print>
<statue></statue>
<content>
Facere non possum, ni nimis ingrata, officii immemor et
beneficiis tuis indigna videri velim, vir ornatissime, quin
in singulas res meritaque tua, quae plurima fuerunt, gratias
tibi ingentes agam. Quanquam mehercule et id cum pudore
facio: neque enim tanta necessitudo, quantam tu mihi tecum
esse voluisti, neque tot beneficia a te in me his prorsus
indignam collata, tantu[m]modo gratiarum actionem videntur
desiderare, neque ego lubenter pro maximis tuis beneficiis
tam vili orationis munere defungor. Hoc etiam nonnihil angit
animum meum, cum ad literas, quas tanto viro darem,
excogitandas quam parum idonea sim, mecum perpendo. Neque
certe meis naeniis puerilibusque nugis tuam gravitatem
perturbare, aut tanta barbarie tuae eloquentiae obstrepere,
vellem aut auderem; nisi et nullo me alio modo tibi
gratificari posse scirem, et de tua solita satisque
perspecta mihi humanitate haud dubitarem.
De literis autem, quas proxime abs te accepi, sic habeto.
Postquam semel ac iterum (nam semel non videbatur satis) eas
legissem, tantum fructus reportasse ex tuis praeclaris et
vere theologicis praeceptis visa sum, quantum ex diuturna
optimorum authorum lectione vix etiam assecuta. Suades ut
veram sinceramque in Christo servatore meo fidem amplectar.
Tibi in hac parte, <lang lang="gr">^%(/oson ȏ ueów dv́sei</lang>, enitar
satisfacere; sed donum dei agnosco eam esse, et proinde
tantum polliceri debeo, quantum dominus impertierit. Neque
tamen cum apostolis orare desistam, ut eam mihi sua
benignitate indies augere velit. Huic etiam, deo
iuvante, ut iubes, adiungam vitae puritatem,
quam meae, heu! nimium infirmae, vires praestare poterunt.
Tu interea pro tua pietate in oratione tua mei quotidie
facias mentionem rogo. Ad Hebraicę linguę studium eam
ingrediar viam, quam tu fidelissime monstras. Vale, et deus
te in hac suscepta abs te provincia tueatur et provehat
aeternum. <timestamp>1552</timestamp>.
Tibi ad omnia pietatis officia paratissima,
<signature>Iohanna Graja</signature>,
Suffolcia ducis filia.
[Adresse von Joh. v. Ulm (?)]
Ornatissimo et doctissimo viro Henrico Bullingero, domino
suo colendissimo.
</content>
</letter>