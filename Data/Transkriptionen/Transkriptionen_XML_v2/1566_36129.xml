<?xml version='1.0' encoding='UTF-8'?>
<letter id="36129" year="1566" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>13. November 1566</date>
</space_time>
<record>Zürich StA, E II 370a, 373. / Orig. (Aut.)</record>
<print></print>
<statue></statue>
<content>
S.  Quae sit domus nostrae calamitas, ex fratre cognosces. Fiunt illa a domino, cui me totum trado cum omnibus, quae
habeo; faciat ille, quod bonum ei videtur in oculis suis. Ea sunt tempora, ut laudandus sit dominus in illis, quos hinc
abripit et in aeternam eos collocat securitatem, ne videant mala secutura. Interea te oro, ut pro nobis preceris deum et
nostros tibi semper habeas commendatos. Cursorem, qui proximis diebus apud nos fuit, putabam a senatu missum; postea
intellexi illum privatim tantum aliquid egisse. Nihildum audio ab Helvetiis responsum esse; ita subsidit negotium illud.
Caseum tibi per oeconomum Küngßfeldensem mitto, quem accipies illo ad vos transmittente; rogo, ut boni consul[as], nihil
aliud nunc habeo.
Solaberis tu fratrem meum; scio enim illum plus moeroris habitu[rum] ex unius filii obitu quam me ex omnium meorum, quos
amisi.
<timestamp>Bernae  13. novembris 1566.</timestamp>
I[ohannes] Hallerus tuus.
Reliqua, quae mitto, a Vinslero accepi.
Clarissimo viro d. Bullingero, domino et compatri meo colendissimo.      Tiguri.
</content>
</letter>