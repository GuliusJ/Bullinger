<?xml version='1.0' encoding='UTF-8'?>
<letter id="23054" year="1553" lang="de">
<correspondents>
	<originator>der Bürgermeister/Rat zu Schaffhausen</originator>
	<addressee>Bullinger</addressee>
</correspondents>
<space_time>
	<place>Schaffhausen</place>
	<date>19. april 1553</date>
</space_time>
<record>Zürich StA, E II 362, 13. / Orig.</record>
<print></print>
<statue></statue>
<content>
Unnser frünntlich, willig diennst, unnd was wir eerenn,
liebs unnd guͦts vermögen, voran, hoch unnd wollgelert,
vrom, vest unnd wiß, besonnders günstig, lieb herrenn unnd
guͦt fründt. Der hoch würdig fürst unnd herr bischoff
zuͦ Costanntz etc., unnser gnediger herr, ist lechennherr der
pfarr zuͦ Buchberg, daselbs wir die niderenn gericht
habenn, unnd hett ain predicannten, ain junge person, herr Jacoben
Keller von Rümlingen, dahin verordnet. Unns lanngt aber an,
wie gedachter her Jacob Keller in unnserer getrüwenn liebenn
aidtgnossen zuͦ Zürich stipendium gsin unnd sich aber irs
gefallens nit geflissenn, uß der ursach si im urlob gebenn,
demnach inn wider begnadet unnd in gemelt stipendium kommen
lassenn, unnd sich aber dermaßenn gehaltenn, si verursachet,
im das stipendium abgeschlagenn. Ob dem allso, unnd wie er
sich gehaltenn, wellenn uns in schrifft in gehaim
verstenndigen, unns darnach ze richtenn wüßenn. Wir
besorgenn, er sige nit für unnsere armenn lüt; begerenn wir
umb üch frünntlich ze beschuldenn, damit üch unnd uns in den
schirm des allmechtigenn gottes befelchennde.
<timestamp>Datum mittwuchen nach misericordia domini anno 53 etc.</timestamp>
<signature>Burgermeister und rathe der statt Schaffhusenn.</signature>
<address>
Den hoch- unnd wolgelerten, frommen, vesten unnd wisenn
herrenn Hainrichen Bullinger, verkünnder göttlichs worts
zuͦ Zürich, und N., sinen mittschuͦlherrenn daselbs, unsern
besonndern günnstigen, lieben herrenn und guͦten fründen
sampt und sonders ufzethuͦndt.
</address>
</content>
</letter>