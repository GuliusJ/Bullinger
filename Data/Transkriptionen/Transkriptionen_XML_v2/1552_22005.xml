<?xml version='1.0' encoding='UTF-8'?>
<letter id="22005" year="1552" lang="lat">
<correspondents>
	<originator>Pier Paolo Vergerio [=Vergerius]</originator>
	<addressee>Bullinger</addressee>
</correspondents>
<space_time>
	<place>Chiavenna</place>
	<date>6. Januar 1552</date>
</space_time>
<record>Zürich StA, E II 356, 453f. [Orig. (Aut.)]</record>
<print>Gr. I,  S. 233.</print>
<statue></statue>
<content>
Clarissime Bullingere, salvsu sis. Constitueram ad ternas
tuas literas respondere maiore commodo maioreque diligentia
atque una mittere omnia ea, quae hactenus eram consecutus de
Tridentina sinagoga; sed ecce occurrit nuncius, qui ait
velle se mane Tigurum versus venire. Itaque tumultuarie
scribo pauca haec et mitto ea, quae scio abs te cupide
expectari. Boni consule, si prius non misi; non est facile
(mihi crede) extorquere huiuscemodi decreta ex manibus
papistarum. Ubi legeris atque exscripseris, quę volueris,
dabis ea meis nepotibus, qui describant et mittant ad alias
ecclesias, quemadmodum illis scribo. Spero me iturum Curiam
in nundinis Paulinis; nam me vocant eo fratres multa
religionis negotia tractaturi. Quis scit, si inde et ad vos
repente volarem? Equidem non despero.
Salutant te Martinengus, Zancus et Niger, imo una omnes
sym[m]istas atque totam ecclesiam salutant. Adsunt, dum
scribo, omnes treis, et scito, H[enrice] Bullingere, te ab
illis maximi fieri. Ego no[n]dum plane convalui; at spero
fore, ut brevi liberer ab reliquiis adversae valetudinis.
Vale, frater et domine colendissime; dominus Iesus benedicat
laboribus tuis. Roga pro me cum domestica ecclesia.
Respondebo ad tuas epistolas primo quoque tempore. Saluta
mihi omnes fratres.
<timestamp>Claven[n]ae, 6. ianuarii 1552</timestamp>
Vergerius.
Clarissimo Bullingero.
</content>
</letter>