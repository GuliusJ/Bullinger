<?xml version='1.0' encoding='UTF-8'?>
<letter id="29158" year="1559" lang="lat">
<correspondents>
	<originator>John Foxe</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>26. September 1559</date>
</space_time>
<record>ZÃ¼rich StA, E II 375, 583.</record>
<print>Zur.lett. I,  S. 24f.</print>
<statue></statue>
<content>
Salutem multam.
Etsi non erat animus nec consilium, doctissime Bullingere, libros Cantuar.
a me versos de re eucharisticia iis temporibus emittere, praesertim quum sententiarum et iudiciorum non minus quam armorum tumultibus omnia exulcerata esse videam, tamen quia Christoferus hic vester ultro fidem et operam suam in hac re pollicetur tam candide, coepi rursus negotio intermisso ac propemodum desperato animum adiicere.
Nolim enim hic in me ullas haerere moras, si modo res aut illi aut vobis
videbitur eiusmodi, in qua officium meum usus postulabit ecclesiae.
Atque de hac re iam ante superioribus ad te literis significavi.
Nunc inito demum cum Froschouero consilio, visum est tum utrique nostrum, tum mihi vero inprimis necessarium, ne quid huius negotii, nisi vobis prius consultis et approbantibus, incipiamus.
Rogo itaque te, doctissime Bullingere, nobis in hac re cognoscenda adsit diligens censura tua.
Statui enim propediem, Christo volente, iuxta consilium Froschoueri aliquam partem
ad te mittere; quod et nunc fecissim[-em], sed opus est paulo accuratiore descriptione, quo facilius a vobis legatur.
Hactenus enim sic tumultuor in Graecorum conciliis cum duplici commentario vertendis, tum in colligenda nostrorum martyrum historia aliisque, ut nihil fere supersit vacui temporis ad describendum.
Quo minus mireris, si indiligentius has quoque literas ad te nunc scripserim.
Opto te fauste valere, vir doctissime.
Basileae, 26 septemb.
                                           Tuus in Christo, I. Foxus.
Ornatiss.
et doctissimo viro d.
Henrico Bullingero,   Tiguri.
</content>
</letter>