<?xml version='1.0' encoding='UTF-8'?>
<letter id="36052" year="1566" lang="lat">
<correspondents>
	<originator>Theodor Beza</originator>
	<addressee>die Prediger von Zürich</addressee>
</correspondents>
<space_time>
	<place>Genf</place>
	<date>26. März 1566</date>
</space_time>
<record>Zürich StA, E II 371, 1084. / Orig. (Aut.)</record>
<print></print>
<statue></statue>
<content>
S. Patres ac fratres reverendi, etsi de mutua nostra coniunctione nunquam dubitavimus, tamen non possumus non agere
summas deo et patri nostro gratias ac vobis etiam maximum nostrum gaudium testificari, quod nuper adeo nos tam arcto
vinculis, communis videlicet per omnia confessionis, conglutinarit, idque eo magis, quod manifeste cernamus totum hoc
negotium divina providentia potius quam ullis humanis consiliis fuisse administratum. Speramus ergo ac plene confidimus
tantae huius rei auctorem hoc nobis daturum, ut ad exteras etiam gentes longe lateque huius nostrae sanctae consensionis
odor maximo cum fructu diffundatur. Superest, ut pro viribus tantum hoc bonum mutuis officiis et quam ardentissima
fraternitate in domino faveamus. Qua quidem in re speramus nos operam sedulo daturos, ne quid in nobis merito
requiratis.
Bene valete, patres ac fratres in domino plurimum observandi. D. Iesus dignetur vos omnes custodire et sanctis vestris
laboribus magis ac magis benedicere.
<timestamp>Genevae  26. msrtii 1566.</timestamp>
Theodor Beza nomine omnium pastorum ac
professorum Genevensis ecclesiae, fratrum
pietati vestrae addictissimorum.
Eximiis Christi servis patribus ac dominis plurimum observandis Tigurinae
ecclesiae pastoribus et doctoribus.                                    Tiguri.
</content>
</letter>