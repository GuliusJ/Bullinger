<?xml version='1.0' encoding='UTF-8'?>
<letter id="32081" year="1562" lang="lat">
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>[Zürich]</place>
	<date>18. Mai 1562</date>
</space_time>
<record>Zürich StA, E II  342, 430. / Orig.(Aut.)</record>
<print>Ep.Calv. 3791 (XIX, 419f)</print>
<statue></statue>
<content>
S. D. Simul per postam tuae, vir honorande et frater charissime, redduntur literae 10. huius mensis scriptae, pro quibus maximas agimus gratias orantes absque intermissione dominum, ut nostris benedicat, et intra horam concionandum est, denique hae scribendae literae; nam finita concione abibunt legati nostri Salodurum.
Nullum ergo mihi relinquitur spacium scribendi.
Legati nostri in mandatis habent cum 11 cantonibus, qui sunt in foedere Gallico, agendi serio,  ne militem mittant contra
nobilitatem et principes Galliae, sed potius legationem, quae pacificationem quaerat.
Qui tamen veniunt ex 5 Pagis, affirmant milites omnino velle proficisci et iam apparari omnia et quasi parata esse.
Quid futurum sit, pro certo non dixero; vereor tamen nostros non posse amplius furiosos illos cohibere, et si profecturi sunt, nonnisi acerbissimi hostes evangelii ex 5 Pagis, ex aliis locis inobedientes profecturi sunt.
Utinam, utinam in tempore sibi prospiciat illustrissimus princeps Condensis!
Metuo Guysianos dedita opera extrahere negotium, donec ipsi parati sint; tunc non parcunt illis.
Ita ante 30 annos 5 Pagi nobiscum egerunt; pacem praetexerunt, cum parati essemus, dum ipsi quoque vires colligerunt, nostros imparatos viderunt, involarunt in nos.
Moneatur princeps in tempore.
Legatus Coignetius graviter conqueritur de Frölichio; is unice urget hoc negotium.
Scriptae sunt in aulam literae Saloduro, quibus accusatur legatus, quasi ipse impediverit, quominus hactenus miles missus
sit; at dicit spe bona ipsum sustentari et expectare auxiliarem dei manum.
Proderit, si scriptis literis confirmaveris ipsum, quod et ego facio.
Nunciat mihi praefectus Frouenfeldae, quam foeda de te sparguntur mendatia: Galliam sequi tuam doctrinam, te vero impiissimam docere doctrinam, unde prodesse putat, si brevem edas confessionem; nescit nimirum multa aedita esse huius generis a te.
Sed cogor nunc abrumpere epistolam.
Optime vale.
Dominus servet te una cum ecclesia et symmystis tuis!
<date>18. maii 1562</date>.
Non relegi.
<signature>Tuus Bullingerus.</signature>
Clarissimo viro d.
Ioanni Calvino, Genevensis ecclesiae fido pastori, domino colendo et fratri charissimo suo.
^$Genff.
</content>
</letter>