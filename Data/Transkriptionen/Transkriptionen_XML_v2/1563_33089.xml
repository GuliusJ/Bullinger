<?xml version='1.0' encoding='UTF-8'?>
<letter id="33089" year="1563" lang="lat">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>13. Juli 1563</date>
</space_time>
<record>Zürich StA, E II 376, 94. / Orig.(Aut.)</record>
<print>Gr. II, 451. Exc.</print>
<statue></statue>
<content>
S. Non tam cupide, reverende in Christo pater, tu audires, quam
ego studiose perscriberem, si quid de concilio rebusque Italicis
comperti haberem; sed silent nunc omnia et hoc octiduum amicorum
literae prorsus cessant, quas tamen in via esse non dubito.
Audio
ex viris fide dignis Tridentinos patres nihil non moliri pro
tyrannidis pontificię firmamento.
Sunt, qui affirment cardinalem
Lotharingum cum alio, nescio quo, primario Romam evolasse; causa
profectionis non additur.
Tibi multum nos debere fatemur omnes,
qui non cessas nos edocere de rebus Gallicis et Germanicis; mei
vero me non semel pudet, qui, quam referam gratiam, cum non
habeam, tuas tamen subinde eliciam.
Remitto tua omnia bona fide
et gratias, quas possum, ago maximas; dabo operam, ut brevi quid
certi perscribam.
Haec nunc scribo, ut meum silentium honesta
aliqua ratione tibi excusem.
Vale, reverende pater, cum tuis omnibus quam felicissime et
diutissime.
<timestamp>Curię, 13. iulii anno 1563</timestamp>
                                         Tui observantissimus
Ioan[nes] Fab[ricius].
Has literas, quas ideo cum tuis compegi, ne solae amitterentur,
quaeso, pro tua singulari humanitate d.
Collino reddendas cures.
Amplissimo viro omnigena eruditione et pietate instructissimo d.
Heinrycho Bullingero, d.
et patri suo in Christo unice reverendo.
</content>
</letter>