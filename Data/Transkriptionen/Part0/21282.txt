<?xml version="1.0" encoding="UTF-8" ?>
<letter id="21282">
<nr>21282</nr>
<correspondents>
	<originator>Philipp Gallicius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>23. November 1551</date>
</space_time>
<vo>ZÃ¼rich StA, E II 365, 87.</vo>
<dr>Gr. I, S. 226f.</dr>
<re></re>
<note></note>
S. De concilio Tridentino audimus hic nihil, neque enim
perinde curatur a nostratibus, ut istic audimus fieri. Die
25. novembris sessio erit, quemadmodum intelleximus a
ministris episcopi nostri, qui et ipse perrexit illuc,
postquam rediit Roma in patriam, sed inconsultis
nostratibus. Vergerius misit ad nos schedas duas ad te
perferendas de actis illius; eas ergo hic una cum aliis
eiusdem viri literis mittimus ad te. Precum tuarum memores
pro Augustano fratre illo scripsimus his nundinis ad
ecclesiam quandam; cum acceperimus responsum, quale speramus
nobis datum iri, mittemus ad te; non obliviscemur. Hic satis
cara sunt omnia; in Athesina tamen terra maior penuria est.
Hispani enim milites, qui illac transierunt, omnia partim
consumpserunt, partim secum abduxerunt plurimis plaustris.
De schola tibi scribet Ponticella. Commissarii eum pacarunt
iusseruntque esse diligentem; ipse tamen iterum rudem ac
missionem peciit. Scholam, qui cupiat aut dicat abolendam,
nos audimus nullum, etsi non desint, qui mallent melius regi
omnia. Comander perpetuo tuus te multum salutat. Ex Curia,
die  23. novembris anni 1551. Si quid est, quod scire nos
opere precium fuerit aut quod mandare volueris, scribe. Vale
in domino Iesu, vir mundo colendissime.
Tuus Philippus Gallicius.
Et pietate et omnimodo erudicione praeditod. Heinricho
Bullingero.       Tiguri.
</content>
</letter>