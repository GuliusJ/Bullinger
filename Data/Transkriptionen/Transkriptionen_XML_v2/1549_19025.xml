<?xml version='1.0' encoding='UTF-8'?>
<letter id="19025" year="1549" lang="lat">
<correspondents>
	<originator>Christian Hochholzer</originator>
	<addressee>Bullinger</addressee>
</correspondents>
<space_time>
	<place>Aarau</place>
	<date>5 Februar 1549</date>
</space_time>
<record>Autograph: Zürich StA, E II 343a, 403</record>
<print></print>
<statue></statue>
<content>
Gratiam et pacem a domino. Gravi morbo detinetur decanus noster, collega meus
Zenderus, a kalendis Ianuarii proxime praeteritis continue, ut aliquando febris
futura videatur, aliquando morbus regius, ita ut nonnunquam subito moriturus
vedeatur. Usus est consiliis medicorum, ex quibus suadent duo, ut hęc, quę
in schedula ista his literis adiuncta vides, acquirat ac iis utatur. Usus est et
ante mensem quibusdam et per aliquot dies mediocriter revaluerat, sed hisce
diebus adeo infirmatur, ut in ipso mortis discrimine hodie sit constitutus.
Accedit his morbus uxoris ipsius Barbarę, quę et ipsa decumbit. Rogat
itaque, quam potest maxime, decanus noster et ego ipsius nomine, ut tantillum
laboris et molestiae ipsius nomine devorare velis, ut myropolam doctum et
bonę fidei cum hoc nuncio, qui has tibi affert literas, accedas et efficias,
ut ista, quae in hac adiuncta schedula continentur, habere possit, non
adulterina vel corrupta, sed gemina et recentia. Quod, si dabitur, ut referre
aliquando possit, faciet sedulo. In hoc etiam mihi facies rem gratissimam.
Periculum certe utrisque imminet mortis; sed non puto multis opus esse, cum
sciam te id libenter tum D. Zendero tum mihi officii praestiturum. Plura etiam
tempus non admittit, cum iam hoc ipso temporis momento nuncium quam
festinantissime sit ablegaturus. De te iam diu nihil accepi; sollicitus sane
hactenus fui, ne vel et tu infirmior esses vel laboribus multis consumereris.
^$Uxor mea ante 14 dies peperit mihi filium. Salvam cupio totam domum tuam. Vale
et me, ut soles, ama et commendatum habe.
<timestamp>Aarovię 5. Februarii anno salutis 1549.</timestamp>

<signature>Tuae humanitatis totus Christianus Hochholzer.</signature>
<address>
[Adresse:] Excellentissimo viro D. Heinrycho Bullingero, Tigurinae
ecclesię antistiti fidelissimo, domino suo colendissimo.
</address>
</content>
</letter>