<?xml version='1.0' encoding='UTF-8'?>
<letter id="21143" year="1551" lang="lat">
<correspondents>
	<originator>Johannes Gast</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>20. Juni 1551</date>
</space_time>
<record>Zürich StA, E II 366, 132. / Orig.(Aut.)</record>
<print></print>
<statue></statue>
<content>
S. in domino. Nihil habeo nunc temporis, quod scribam; quę
apud nos circumferebantur, iis diebus scripsi, et puto te
meas recepisse a Tigurino quodam cive. Quę in Saxonia
aguntur, poteris diligentissime perquirere a tabellario.
Magedeburgum gravissime obsidetur; sic ad me quidam scribit;
literę datę sunt 29. maii: "Ante triduum vehementer
conflixerunt; pugnę velitariae fere quotidie habentur.
Exercitus prope Luneburgum iterum conspicitur; adversus
quos, ignoratur. Saxonia turbabitur gravissime hoc anno.
Videntur multa prodigia; magnae sunt hominum desperationes,
multi se suspendunt, confodiunt, suffocantur in aquis.
Diaboli omnes in locis nostris grassantur. Sodomus episcopus
Merseburgensis in visitatione ecclesiarum concionaturus
dysenteria ilice est correptus et gravissime decumbit."
Plura percipies a tabellario, qui varia narraturus est de
obsidione illa. Fortiter resistunt pii homines.
Quid agitur Badenę in comitiis? Gumpenbergius nostros
turbabit absque dubio, et bona ecclesiastica tandem, quod
deus avertat, nobis magnum dabunt malum.
Cupio praeterea scire, an aliquid editurus sis hac aestate
et quas nunc temporis cogitationes habeas, quas divulgare
constituisti. Vale.
<timestamp>Basileae  20. iunii 1551.</timestamp>
T[uus] Gastius.
D. Theodorum nomine meo salutabis, cui brevi scribam, quum
literas ab Argentina recepero, quas in omnia momenta expecto
variis de rebus.
In Hassia, ne hoc praeteream, evangelii contio adhuc auditur
clarissime, et vix 8 inveniuntur in tota illa regione, qui
missentur. Princeps adhuc durissima captivitate detinetur.
Dem ehrwurdigen herren m. Heinrych Bullinger, lutpriester
der kirchen zuͦ Zurich, mynem gunstigen herren, zuͦ
handen.                                Zurich.
</content>
</letter>