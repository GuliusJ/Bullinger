<?xml version='1.0' encoding='UTF-8'?>
<letter id="18194" year="1548" lang="lat">
<correspondents>
	<originator>Joachim Vadian</originator>
	<addressee>Bullinger</addressee>
</correspondents>
<space_time>
	<place>St. Gallen</place>
	<date>14. August 1548</date>
</space_time>
<record>Autograph: ZÃ¼rich StA, E II 351, 78</record>
<print>St. G. mitt. 30, S. 745f.</print>
<statue></statue>
<content>
S. Hodie ad nos rumor advolavit senatum populumque
Lindavie[n]sem vel reclamante plebe infame illud Interim acceptasse. Arbitror
autem hoc ipsum sine codictionibus aliquibus clam pactis factisque non
accidisse, quum sit verisimile hoc unum veritos esse Caesarianos, ne sibi
artibus qualibuscunque huius urbis comodissimus usus eriperetur. Olfaciunt certe
nescio quid, quod ut faustum sit nobis, dominum oramus. Constantiam certe nollem
Helvetiae eripi, urbem tot modis vel servandis nobis vel perdendis vel certe
misere vexandis mire accom[m]odam. Sed speramus, aliquid praesentia commitia
daturos agro Durgauico.
^$Musculus apud nos agit cum uxore et liberis, vir non doctrina modo, sed etiam
integritate commendatus, cuius literas hisce meis annexas mittimus. Pridie
advecta ei suppellex omnis una cum libris ex Augusta est. Dabis operam, ut
insigni alicui et frequenti ecclesiae praeficiatur. De doctrinae sanitate
ambigendum non est, longe minus de ulla re alia, quae turbare aut offendere
coetum ullum possit. Spiram versus moturum aiunt Caesarem; inde fortasse telam
suam redordietur et Argentoratum primum, deinde alias urbes, quae ad Rhenum
iacent, suos praesules ut recipiant, coget. Res ipsa convincit, totum hoc
bellum, quod cum Germanis Caesar gerit, alio fine magis susceptum non esse, quam
ut opprimatur religio, quam ferre pontificum insania nequit. Quod reliquum erit
malorum, non modo religioni, sed libertati etiam nostrae imminebit. Vale.
^$Sangalli, IVI. die Augusti, anno MDXLVIII^#'o.
<signature>Ioachimus Vadianus.</signature>
<address>
[Adresse:] Doctissimo viro D. Henrycho Bullingero, amplissimae ecclesiae
Tigurinae episcopo, domino suo inprimis colendo.
</address>
</content>
</letter>