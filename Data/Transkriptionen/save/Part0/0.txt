<?xml version="1.0" encoding="UTF-8" ?>
<letter id="0">
<nr>0</nr>
<correspondents>
	<originator>Johannes Willing</originator>
	<addressee>Bullinger.</addressee>
</correspondents>
<space_time>
	<place>Ravensburg</place>
	<date>21. [Oktober 1551]</date>
	<note>wohl Oktober; s. Hauptnotiz im Bd. 18</note>
</space_time>
<vo>Zürich StA, E II 345, 403.</vo>
<dr></dr>
<re></re>
<note></note>
S. D.  Literae tuae, humanissime et ornatissime vir, fuerunt
mihi gratissimae multumque animi dederunt propter dominum
periclitanti. Darem et ego ad tuam humanitatem de statu
nostrae ecclesiae admodum tristi lubens; sed pro epistola
iusta fuerit Gregorius. Novum vultum hic induerunt omnia:
papistae, olim squalidi et tristes, iam animo elati frontem
exporrigunt, tripudiantes circumcursitant gloriando iam
omnimodam totius evangelii instare exterminationem.
Adplaudunt Lutherani numero rari, animo malesani, iam
curiosi quam honorifice Noricos excepturi sint deformatores.
Interea divexatur et inquietatur noctes et dies ecclesia
Christi omni humano consilio destituta et ope, evitando,
gemendo, illachrymando adhortatur singulos dominum ut
exorent, ne gaudeant super nos inimici nostri. His vestras
vos, o fratres, pias iungite preces. Variis curis ac
solicitudinibus agitatus, perplexus ac distractus plura nec
possum nec volo. Multa ex Gregorio, plurima ex me audies,
vir humanissime. Hoc unice, mi pater, oro, ut tu, dum hic
moror et huius tragedię catastrophen praestolor, de
ecclesiola, cui mea tenui facultate inservire possim,
providere digneris. Interim summis adnitar viribus, ut
cives, ut hactenus, in officio maneant, nullas dent turbas
omniaque placido et patienti perpetiantur animo, donec
domini bonitas det meliora. Faxit Christus optimus maximus,
ut eius ecclesia diu de tua salute gaudeat et Christo iuges
gratias agere possit. Salutat tuam humanitatem quam plurimum
symmysta meus Fridericus Wagnerus, bonus et pius senex.
Salutabis meo nomine tuam familiam quam officiosissime.
Ravenspurgi  21. anno 1554.
T[uae] h[umanitati] deditus Ioannes Willingus.
Ornatissimo viro episcopo ecclesiae Tigurinae vigilantissimod. Heinrico Bullingero, domino suo observando.
</content>
</letter>