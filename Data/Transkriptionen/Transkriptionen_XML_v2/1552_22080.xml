<?xml version='1.0' encoding='UTF-8'?>
<letter id="22080" year="1552" lang="de">
<correspondents>
	<originator>Ambrosius Blarer</originator>
	<addressee>Bullinger</addressee>
</correspondents>
<space_time>
	<place>[Biel]</place>
	<date>5. April 1552</date>
</space_time>
<record>Zürich StA, E II 357a, 720.</record>
<print>Bl. III,  S. 156f.</print>
<statue></statue>
<content>
Diser ander brieff ist alt, [ist] mir wider komen, doch
nichts neuws, dann Sch[ertli]n ist glucklich hindurchkomen.
Ein grosß gwaltig kloster in Lutringen hat er den knechten
pryß geben; dann im der abbt uff dryfeltig bittlich
ersuͦchen kein proviandt hat hinuß wellen schicken.
Es hat der grauff von Mansfelden die knecht, die man
gemustert hat zuͦ Thainouwwerden, all zerstöbt und
zerflögt,
und sind ob 20 erstochen worden; man hat vyl mehr gelogen.
Der reissig züg ist aller am Ryn byß in 8000 pferdt. Das
fuͦssvolck h[ertzogs] Moritz ligt um Nerrlingen und zuͦ
Dinckelspyl.
Der keyser ist zuͦ Ynspruck, da es gantz still und kein
volck by im ist; aber der pryntz soll ankommen mitt 25000
Spanyern, und die knecht, so man gemustert hat zuͦ
Rotenburg
in Schwatz, fuͤrt man heruß in die cluß Erenberg, die
Marcell Dieterich vormals yngenomen hatt. Man sagt hefftig,
kai[serliche] m[ajesta]t well den h[ertzog] von Wirtemperg
zuͦ eim churfursten machen; ich gloubs aber nitt; dann es
hat keinen rymen, und stat nitt zuͦ ime, die
churfurstenthumb zuͦ verwenden uff andere furstenthumb.
Concili ist zerstoben und zerflogen. Mentz und Coln ligend
zuͦ Ulm, wie sy ab dem concili kommen sind; dorffend nitt
weyter by disen löffen. Datum  5. aprilis.
An meister Heinrich Bullinger zuͦ Zuͤrich.
</content>
</letter>