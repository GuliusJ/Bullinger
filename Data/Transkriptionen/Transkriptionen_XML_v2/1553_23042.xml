<?xml version='1.0' encoding='UTF-8'?>
<letter id="23042" year="1553" lang="lat">
<correspondents>
	<originator>Theodor Beza</originator>
	<addressee>Bullinger</addressee>
</correspondents>
<space_time>
	<place>Lausanne</place>
	<date>30. März 1553</date>
</space_time>
<record>Zürich StA, E II 368, 225. / Orig.(Aut.)</record>
<print></print>
<statue>Regest</statue>
<content>
S. et pacem a domino.
Hodie Iohannes Rodolphus a Landeberg, Caspar Messicomerus et
Felix Blonslius nobis significarunt sese a vobis, optimi et
colendissimi fratres, domum revocari et testimonium actae
apud nos vitae a nobis petierunt, quod illis minime
putavimus denegandum. Hoc igitur vobis testatum esse
cupimus, quamdiu apud nos vixerunt, visos esse nobis pios,
modestos et studiosos adolescentes neque quicquam unquam in
ipsis esse vel a nobis animadversum vel ab aliis ad nos
delatum, quod ab ipsorum officio esset alienum. Utinam ergo
dominus perficiat, quod in ipsis inchoavit, et non illis
modo, sed quamplurimis etiam aliis opera nostra in domino
prodesse possit. Hanc enim uberrimam et amplissimam laborum
nostrorum mercedem esse arbitrabimur, si qualescunque
nostros conatus neque ecclesiae dei inutiles neque vobis,
optimi fratres, ingratos esse intelligamus. Bene valete in
domino, quem ex animo precamur, ut ecclesiam suam et vos
imprimis salvos et incolumes praestet. Lausanae tertio
calendas aprilis 1553.
<signature>Theodorus Beza, frater in domino vestri observantissimus, nomine ministrorum et professorum huius ecclesiae Lausanensis.</signature>
<address>
[Adresse:] Eximiis servis dei et fratribus in domino colendissimis
ministris verbi et professoribus bonarum artium.
                                   Tiguri.
</address>
</content>
</letter>