<?xml version='1.0' encoding='UTF-8'?>
<letter id="18103" year="1548" lang="de">
<correspondents>
	<originator>Ambrosius Blarer</originator>
	<addressee>Bullinger</addressee>
</correspondents>
<space_time>
	<place>[Konstanz]</place>
	<date>19. Mai 1548</date>
</space_time>
<record>Autograph: Zürich StA, E II 357, 313</record>
<print>Bl. II, 703f. R.</print>
<statue></statue>
<content>
Der lieb gott seye mitt gnaden bey unß hie und ewigklich. Amen. Ewer schreiben
ist mir vol zuͦkomen, wart, was ir mir anzögind von ewern botten, ob mit dem
krieg F[ranckrych], Eng[land] und Schott[land]<fc>Frankreich, England,
Schottland</fc> etwas dran seye. Das gantz Interim hab ich nie gesechen, wellts
euch sonst selbs geschickt haben; man wirts vyllicht bald publicieren; wirts
dann yederman werden. Ach herr, truwer gott, was will noch daruß werden.
^$Disen brieff schick ich by Marcell Dietrichs frauwen, die yetzund hie ist, uff
Ror und damitt ouch dem Marcell das bedencken Philippi uff das Interim, wellchs
doch gantz schwach gestellt ist. Das soll euch Marcell gleich mitt disem brieff
zuͦ schicken. Wellts aber sampt ewerm schriben an mich widerum uff mittwoch
nechst gen Ror schicken; da wirt der Marcell widerum bottschaft zuͦ unß
haben.
^$Die zwo antwurten uffs Interim, davon ir schribt, haben wir hie ouch gesechen;
es ist nichts dann angst und not allenthalb. Was der allt churfurst und ander
fursten, ouch Strasburg, Ulm und Augspurg etc. darzuͦ sagind, mögend wir
nochmals gar nitt wissen, dann das ich vernym, es solle den fuͤrnemmen in
Augspurg nitt ubel gefallen, und besorgt man, Musculus, der sich hierinn gantz
dapfer hellt, werde nitt lang mehr platz da haben etc.
^$Unsers zuͦsatzs halber etc. hörend wir noch nitt ain wort. Gott well unß
zytlich seelich und lyplich ouch ewigklich in gnaden bewaren. Hapt fuͤr guͦt
und bittend sampt ewer kirchen mitt allen truwen fuͤr unß, das unser gloub
nitt erwynde und wir wider all anstosß der wellt und ires fuͤrsten bestohn
mögind.
<timestamp>Datum in yl uff Pfingstaubend 1548.</timestamp>
<signature>A[mbrosius] Bl[aurer].</signature>
<address> Bullingero suo. Tiguri.</address>
</content>
</letter>