<?xml version="1.0" encoding="UTF-8" ?>
<letter id="29183">
<nr>29183</nr>
<correspondents>
	<originator>Wolfgang Musculus</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>21. November 1559</date>
</space_time>
<vo>Zürich StA, E II 360, 227. / Orig. Aut.</vo>
S. Per Hallerum, compatrem nostrum, mones, domine et compater in Christo charissime, ut Locos meos, posteaquam tandem absoluti sunt, praelo committam.
Hanc admonitionem praevenit typographus, qui eos ante septimanas aliquot misso huc sororio suo prope adhuc calidos abs me accepit et praelo subiiciendas abstulit, quod sic fieri potest, ut ad futuras vernas Francovadienses nundinas in lucem prodeant, nisi censores Basileenses moras nectant et impediant.
Dominus, in cuius manu sunt omnia, bene
vertat hanc aeditionem et in utilitatem ecclesiarum dirigat!
Quod nuncupationem illius attinet, opus habeo consilio tuo.
Impedit contentia sacramentaria, ne cuilibet dedicandum sit hoc opus.
Lelius noster urget iam secundo, ut nuncupem illud serenissimo Boemiae regi Maximiliano.
Credo quidem vera esse, quae de illo praedicat; verum sunt, quae pudorem meum, ne id facile faciam, remorantur.
Guilelmus, Heidelbergensis diaconus, cum hic esset, obtestabatur me, ut dedicem elctori Palatino; sunt, qui Anglicanis ecclesiis profuturum sperant, si reginae
Elizabethae dedicem.
Sic haereo dubius, quo inclinem, quare te oro, ut communices mihi tuum consilium, deinde mittas ad me titulos, quibus eiusmodi magnatibus scribi solet; sum enim illorum ignarus.
Caeterum per gratiam domini cum meis satis adhuc commode vivo, nisi quod senectus subinde velut Aphrica novi aliquid ex improviso apportet.
Annum elapso autumno 63. ingressus sum, quem climatericum vocant.
Forsan opus hoc Locorum communium ultimus est senectus meae partus.
Quod bonum est in oculis domini fiat. Amen.
Versor iam in explicanda epistola ad Galatas.
Ora, quaeso, dominum, ut per spiritum su m veram apostoli sententiam intelligere largiatur.
Optime vale, charissime compater, et
ignosce, quod tam raras a me literas accipis.
Perd. Hallerum, quod hic desyderari potest, abunde sarcitur.
Salutant te tuosque mei omnes, praesertim Ioannes Heinricus, filius tuus in Christo.
Saluta symmystas tuos omnes.
Bernę 1559. 21. novembris.
                                              Wolfg[angus] Musc[ulus] tuus.
<address></address>
</content>
</letter>