<?xml version='1.0' encoding='UTF-8'?>
<letter id="33088" year="1563" lang="lat">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>5. Juli 1563</date>
</space_time>
<record>Zürich StA, E II 376, 93. / Orig.(Aut.)</record>
<print>Gr. II, 449 Exc.</print>
<statue></statue>
<content>
S. Tuas, reverende pater, hodie nullas accipio; tribuo hoc tuis
immensis occupationibus.
Quae habebam de concilio et rebus
Italicis, misi cum Italo.
Non semel iam significare volui
Genuenses militem Germanum denuo dimisisse, quod argumento est
eos sibi a Turcica irruptione non magnopere timere.
Haec, quae
mitto, enotavit Balingketus ex suis.
29. iunii hora 21., id est, ut nos numeramus, hora 5. pomeridiana
venit quidam Venetus celoci vectus, in einem jagschiff, ex
Catharo (quis ille locus sit aut quae insula, non mihi constat;
mappis enim destituor) nuncians duci Veneto terrae motu
concidisse ibidem palatium et oppressisse gubernatorem vel
praefectum Venetum cum omni familia; per idem tempus fulmine
disiectam domum, quam appellant munitionis, armamentarium inquam,
ubi magna vis pulveris tormentarii erat reposita, et homines
perdidisse circiter sexcentos.
Antequam has obsignarem, redduntur mihi affinis mei literae,
quibus significat te non recte habere.
Quod quidem invitus
audivi; sed additum erat, quod me recreavit, bonam spem esse
brevi recuperandae valetudinis.
Si convaluisti, quod omnino spero
et opto, nos edoceas certi aliquid de rebus Gallicis.
Genevenses
nihilne scribunt? Immeritone Condensis a nonnullis male audit?
Finguntne id papistae? Quid de caede Ringravii amplius, quid de
virtute Anglorum? Lugdunensesne pfaffos in urbem receperunt? Pax
constat? De his saltem aliquid.
Vale, reverende in Christo pater, et mihi ignosce, qui toties
tibi molestus esse non desino.
Valeant tui omnes.
Nostri omnes te
officiose salutant.
<timestamp>Curię, 5. iulii anno 1563</timestamp>
                                      Tui observantissimus
I[oannes] F[abricius].
Amplissimo viro d.
Heinrycho Bullingero, domino suo et in Christo
patri semper honorando.
Tiguri.
</content>
</letter>