<?xml version='1.0' encoding='UTF-8'?>
<letter id="34098" year="1564" lang="lat">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>26. Juni 1564</date>
</space_time>
<record>Zürich StA, E II 377, 2409. / Orig.(Aut.)</record>
<print>Gr. II, 515f. Exc.</print>
<statue></statue>
<content>
S. Nihil plane est, reverende in Christo pater, quod scribam, et tamen inanes has mitto, ne d.
consulem absque meis ad te dimitterem.
Habes tu hic homines
certos, per quos, si quid aut Bernam, Genevam aut Lugdunum scribere velis, id commodissime et rectissime possis.
Est in comitatu d. consulis simul cum
Pellizariis clarissimus vir d. d. Guiziardus, qui aliquando d.
d. Gesnero et mihi hospitium dedit Telii; itaque d.
Gesnerus de illius adventu videtur
commonendus.
Quo loco res nostrae sit, ex consule audies.
Tuas nullas dum accepi propterea, quod mercatores nostri Tiguro per Feldkirchum (quod ibi sit
mercatus) redeunt; hanc nos putamus esse morae causam.
Scripsit proxime legatus d.
de Bellievre spem magnam esse negotium Glaronense confectum iri.
Quod utinam ita fiat aliquando! Sed magna est hominum illorum
ferocia, quae an compesci possit, ut nunc sunt mores hominum, dubito.
   D. consulem non est quod commendem, cum sit commendatus tibi alioquin.
Si quid
acciderit, quod tua scire intersit, non deero officio.
Vale, reverende in Christo pater.
<timestamp>Curię, 26. iunii anno 1564</timestamp>
T[uus] Fab'ricius·
Amplissimo viro d.
Heinrycho Bullingero, domino suo et in Christo patri reverendo.
                                                                Tiguri.
</content>
</letter>