<?xml version='1.0' encoding='UTF-8'?>
<letter id="22219" year="1552" lang="de">
<correspondents>
	<originator>Landgraf Philipp von Hessen</originator>
	<addressee>Bullinger</addressee>
</correspondents>
<space_time>
	<place>Ziegenhain</place>
	<date>24. Dezember 1552</date>
</space_time>
<record>Zürich StA, E II 358, 208. Orig. (mit aut. Unterschrift)</record>
<print>Teildruck: Urkundl. Quellen z. hess. Ref.-gesch. III 175, Nr. 759</print>
<statue></statue>
<content>
Philips, von gots gnaden landtgrave tzu Hessen, grave zu
Catzennelnpogen etc.
Wurdiger unnd wolgelerter, lieber besonnder, wir haben
e[u]wer schreiben sampt den zugeschicktenn buchlein
endtpfangenn unnd ewer meynung nit anderß dann gerecht
verstanden. Bedanckenn uns derwegenn der buchlein sampt der
gluckwunschung unnserer erleddigung gegenn euch gnadiglich,
seints hinwider inn allen gnadenn zu erkhennen gneigt unnd
wollenn euch hinwidder nicht pergen, das wir sellicher
buchlein albereit etzlich gelesenn, welche uns trefflich
unnd sehr wollgefallenn; wollens auch volgendts mit allem
vleiß lesenn.
Unnd nachdem etliche vonn uns außgegossenn unnd gesagt, wir
sienn vom glaubenn abgefallen. Das ist nicht also; es ist
auch unnser meynung gar nicht gewessen. Wir seindt ebenn so
wenig als ir unnd andere abgefallenn, unnd het man unnsere
meynung recht verstanden, wurde man viell anderst (dan das
wir vom glauben abgefallenn seynn solten) vonn uns gesagt
habenn; dann das wir zu Hall in Sachsen in die custodien
kommen hat allein das verursacht, das uns angemutet, das wir
in das, was das trientisch concilium beschlossen wurde,
willigenn soltenn unnd wir unß des weigertenn, wordenn wir
in gefengnuß gezogenn etc.
Wilchs wir euch also hinwidder gnediger meynung nicht
woltenn pergenn, unnd seindt euch mit sonndern gnadenn
gewogen.
<timestamp>Datum Ziegenhain den 24. decembris anno etc. 52.</timestamp>
<note>*(*a.R.: Datum a. Schrift (aut.?).</note>
<signature>Philips, l[antgraf] z[u] Hessen, subscripsit. (aut.)</signature>
<address>
Dem wurdigenn unnd wolgelertenn unnserm lieben besonndernn
Heinrico Bullingero, dyener der kirchen zuͦ Zurich.
</address>
</content>
</letter>