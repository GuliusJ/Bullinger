<?xml version='1.0' encoding='UTF-8'?>
<letter id="33022" year="1563" lang="de">
<correspondents>
	<originator>Eusebius Hedio</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>20. Februar 1563</date>
</space_time>
<record>Zürich StA, E II 377, 2387. / Orig.(Aut.)</record>
<print></print>
<statue></statue>
<content>
Hochgelerter, günstiger her.
Demnach zeiger diß mir wolbekanth
unnd mitt rhat frommer ehrlicher leuth sich zuͦ Straßburg
verheurath hatt unnd mein lieber vatter selig, doctor Caspar
Hedio, mitt euch sonndere freundtschafft gehabt, so ist mein
dienstlich unnd freundtlich bitt, wöllet von wegen gedachtes
meines vatter seligen unnd der freundtschafft zu guͦtt dem
breuttegamm, diewyl er niemants von seinen eltern hatt, darmitt
seiner beger nacher gefürdert werde, berathen unnd behilfflich
sein.
Das stehet mir unnd den meinen neben der freundtschafft
gegen euch unnd den euwern freundtlich zu beschulden; wa ich
annders wüßte dann alle ehre, neben dem heurathguͦt, wolt ich diß
mein schreiben underlaßen.
Doctor Caspar Hervagius ist schwager,
hatt mitt guͦtter leuth rhat zuvor die eltist tochter genommen.
Hiemitt gott dem almächtigen bevolhen.
<timestamp>Datum Basel den 20ten februarii anno 63.</timestamp>
Unnd bitten dinstlich umb verzihung, das ich allso liederlich
schreibe.
Deo volente soll es ein anndermal besser geschehen.
Eusebius Hedio.
Clarissimo viro Heinrico Bullingero, Tigurino professori et
doctori, domino et amico suo observando.
Tiguri.
</content>
</letter>