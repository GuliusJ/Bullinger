<?xml version="1.0" encoding="UTF-8" ?>
<letter id="41030">
<nr>41030</nr>
<correspondents>
	<originator>Thomas Erastus</originator>
	<addressee>Bullinger.</addressee>
</correspondents>
<space_time>
	<place>[Heidelberg?]</place>
	<date>22. April [1571.]</date>
</space_time>
<vo>ZÃ¼rich StA, E II 361, 69. / Orig. Aut.</vo>
<dr></dr>
<re></re>
<note></note>
S. D.  Etsi, quid nunc ad vos scribam, domine Bullingere
colendissime, non
habeo, non tamen debui non salutare te duobus verbis data
oportunitate iuvenis
huius Galli, qui hic aliquamdiu valde modeste vixit. Sane
non indignum iudico
favore bonorum virorum atque ideo eum vobis commendo. In
Galliam, puto, proficiscetur istac transiturus.
Misi literas perd. Andream Gesnerum et cum his auri ad
florenos 100 pro nobili
Scherzio agente Scaphusiae apud Ietzlerum. Rogavi te, ut per
hominem fidum et
certum mitteres atque ad hoc talem conduci velim; libenter
enim hos sumtus
faciet, qui in loco peregrino, ubi notus est nulli, pecunia
eget. Oro autem te
plurimum, ut non inique feras, quod te ausus fui onerare;
nullus enim tunc
occurrebat, cui viderer rectius credere. Cupio etiam per
occasionem intelligere,
quid hac in re sit actum, utrum pecuniam acceperis et quando
apte transmitti potuerit.
Transilvanum mortuum esse scitis, credo; dabit ea res,
metuo, novas turbas. Sic
res habent humanae, ut, unde bona speramus, mala plerumque
oriantur. Arianismum
abnegavisse ferebatur; cuius rei causa in magna omnes eramus
expectatione. Deus
optimus maximus nos omnes incolumes servet. Amen. Die 22.
aprilis.
Tuae praestantiae observantissimus Thomas Erastus.
Omnes collegas, viros mihi summa observantia colendissimos,
salutari cupio.
Viro clarissimo pietate et doctrinad. Henrico Bullingero,
Tigurinae ecclesiae
ministro primario, domino suo colendissimo.
</content>
</letter>