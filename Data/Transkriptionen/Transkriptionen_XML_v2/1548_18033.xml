<?xml version='1.0' encoding='UTF-8'?>
<letter id="18033" year="1548" lang="lat">
<correspondents>
	<originator>Oswald Myconius</originator>
	<addressee>Bullinger</addressee>
</correspondents>
<space_time>
	<place>Zürich</place>
	<date>14. Februar 1548</date>
</space_time>
<record>Autograph: Zürich StA, E II 336a, 284 (neu: ...)(Siegel....)</record>
<print>Ungedruckt</print>
<statue>Regest</statue>
<content>
S. Desydero tuas, sed frustra. Quod nunc scribo,
rogatus facio. Est Cuͦnradus Wedenschwiler apud vos, ut
dicunt, qui una cum alio quopiam vulneravit collum hic
Augustani studiosi tam periculose, ut vulnus minaretur
iudicibus chirurgis mortem. Aufugit ergo ille cum socio
relicta uxore et filiola. Illa rogavit, ut scriberem ad te,
si nosse possit, an Tiguri sit annon, quid rerum agat, cur
ternis literis uxoris non respondeat; turbatur enim hęc
vehementer, quod ignorat, ubinam sit et quid in animo
habeat. Incipit Svevus revalescere, et spes est, quod brevi
sit usurus publico. Rumor est ex Elvetiis milites exire ad
papam magna multitudine; timet uxor, ne et ille persuasus a
desperatione pariter excurrat. Si manserit, non difficulter
invenietur via, qua redeat in urbem, etiamsi quid numerandum
sit. Habes, quod illa per me petit.
^$Venerunt heri literę ex Argentina scriptę ab
adulescente quodam Scafhusiano. In his est se audisse ex
viro magno Tigurinos, Bernenses, Basilienses et Scafhusianos
legationem habere apud Cęsarem et petere pacem, dumque
adulescens audacter negaret, periculum erat, ne
verberaretur; adeo constanter, quod narrarat, adserebat
alter.
^$De Constantia hactenus constanter nescio quid mali quidam
murmurent.
^$Vale in domino Iesu cum Gvalthero.
<timestamp>Basileę 14. februarii anno 1548.</timestamp>
<signature>Tuus Os[valdus] Myc[onius].</signature>
<address>
[Adresse] D. Heinricho Bullingero, viro doctissimo, in
domino suo.
</address>
</content>
</letter>