<?xml version='1.0' encoding='UTF-8'?>
<letter id="32116" year="1562" lang="lat">
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>[Zürich]</place>
	<date>7. Juli 1562</date>
</space_time>
<record>Zürich StA, E II 346, 475. / Orig.(Aut.)</record>
<print>Ep.Calv. 3823 (XIX, 481ff.)</print>
<statue></statue>
<content>
S. D. Puto te accepisse meas literas, quas ante aliquot dies scripsi ac Bernam misi inde ad te per Hallerum mittendas; significavi in illis, quid responsi acceperim a nobili viro ab Hallwyl, et monui, quae tunc mihi videbantur monenda.
Interea indicatur pro comperto papam petiturum 4000 Helvetiorum, quasi illis uti velit pro custodia sui corporis et sellae Romanae; caeterum ducentur et illi, sicuti prudentiores ominantur, in Galliam contra nostros.
Si Galli pecunia missa duces sibi deligerent et
mature, dubium non est, quin multo plures quam isti sint habituri milites.
Proxima expeditione 5 Pagicorum pauci ex Durgovia et nulli ex nostris profecti sunt cum illis; omnes enim Condensi et suis favent.
Mirantur plurimi, cur non petat et Condensis milites; sed destituantur nostri forte pecunia, forte malunt militare suo quam peregrino milite, quod et consultissimum esse videtur.
Dominus adsit nostris et confirmet eos.
Audimus vicisse nostros et fusos esse Guysianos; varie id narratur, necdum
aliquid certi accepimus.
In horas tuas expectamus literas, quibus plene explicentur omnia.
De Helvetiis profectis sub Frölichio nihil auditur omnino.
Lantgravius hisce diebus misit ad me tabellionem cum literis; significat brevi coitura principum comitia, in quibus agatur de recusatione concilii Tridentini.
Petit ergo a me audire, quid urbes Helveticae evangelium profitentes ea in re constituerint et responderint.
Existimat item necessarium esse, ut Helvetii evangelium profitentes suppetias mittant Condensi, siquidem papistici copias mittant Guysio.
Inde occasionem accipio hortandi illum, ut et ipse una cum principibus evangelicis suppetias
ferant Condensi, cum videant equites et pedites ex vicinia proficisci ad Guysium.
Scis Bremenses in summo versari discrimine.
Eiectus est Albertus noster.
Mox orta est seditio.
Ea composita nostri coeperunt esse superiores; migrarunt ergo inde ministri Lutherani; mox bona pars senatus sequ[u]ta est.
Insidiis urbem adoriri et opprimere frustra conati sunt; iam ergo miras, imo prodigiosas contra Danielem consulem et cives spargunt calumnias.
Tandem etiam a camera imperiali Spirae proscripti sunt.
Dominus liberet eos a malo!
Scripsi festinanter nec relegi.
Vale optime.
<date>7. iulii 1562</date>.
Saluta amicos et fratres; nostri omnes te salutant.
<signature>Tuus ille H[einrychus] B[ullingerus].</signature>
Clarissimo viro d.
Ioanni Calvino, Genevensis ecclesiae pastori fidelissimo, domino colendo et fratri charissimo suo.
^$G[enf]f.
</content>
</letter>