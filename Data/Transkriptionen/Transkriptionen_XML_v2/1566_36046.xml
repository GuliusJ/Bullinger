<?xml version='1.0' encoding='UTF-8'?>
<letter id="36046" year="1566" lang="lat">
<correspondents>
	<originator>Bullinger</originator>
	<addressee>Victorin Strigel</addressee>
</correspondents>
<space_time>
	<place>Zürich</place>
	<date>20. März 1566</date>
</space_time>
<record>Zürich StA, E II 378, 1784. / Aut. Kopie.</record>
<print></print>
<statue></statue>
<content>
S. D. Valde sum delectatus libris aliquot tuis, vir clarissime, domine colendissime idemque frater charissime, quos ad me
misit industrius typographus Ernestus Vigilii, ac domino deo nostro gratias ago, qui tot tantaque in te dona sua
contulit, eundemque precor sedulo, ut tibi benedicere pergat, quo plurimum ecclesiae suae prodesse possis. Ex libris
porro tuis videor mihi videre animum tuum minime ad rixas contentionesque, sed ad pacem ecclesiarum concordiamque piam
propendere. Quocirca ausus sum has breves ad te scribere literas, simul etiam ecclesiarum Helveticarum mittere
Confessionem, quam tibi non displicituram spero. Superiore anno Basilienses suam evulgarunt confessionem congruentem cum
hac, unde factum est, ut nunc huic nomina sua non adiunxerint. Te oro, doctissime et humanissime me Victorine, ut
nostram illam legas, nos quoque tui amantissimos ames. Commenda me viris piis et doctis et ora pro me dominum. Bene
vale, charissime frater. Dominus benedicat tibi et tuis.
<timestamp>Tiguri 20. martii 1566.</timestamp>
Heinrychus Bullingerus Tigurinae ecclesiae
minister, tuus ex animo totus.
Clarissimo viro d. Victorino Strigelio, inclytae Lipsensis academiae professori, domino meo colendo et fratri
charissimo.
</content>
</letter>