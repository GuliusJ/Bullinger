<?xml version='1.0' encoding='UTF-8'?>
<letter id="19333" year="1549" lang="de">
<correspondents>
	<originator>Sebastian Schertlin [=Schärtlin]</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>18. Dezember 1549</date>
</space_time>
<record>Autograph: Zürich StA, E II 335, 2135.(Siegel...)</record>
<print></print>
<statue></statue>
<content>
Erwurdiger, lieber unnd hochvertrauter her, ich schick euch
hiemit ain pasquillum von des allerheiligsten tod und abfaren uß
diser zeit.
^$Unnd fueg euch daneben zu wissen, das mir heut von Straßburg
schreiben komen ist, das uß forcht, der kaiser komm selbs in die
statt, das Interim anzurichten, sie sich mit irem bischof
vertragen und haben ime bewill[ig]t 4 kirchen darinnen zu
niessen, die übrigen inen zur predigen vorbehalten. Haben
vermaint, der kaiser far schon daher, als er schon willens
gewest ufzubrechen, und 600 spanische pferd uß Würtenberg sampt
4 fendlin landsknechten beschriben, ine heruf zu beleiten,
welche pferd schon gen Hausen bei Speir ankomen. Aber vor 6
tagen schreibens widerumb hinder sich in ir leger zu ziehen, ab
escheiden, unnd er sei willens, zu Brüssel die weihenachten zu
halten und erst uf liechtmeß heruf zu ziehen. Also haben die von
Straßburg widerumb hoffnung, sie, die pfaffen, sollen mit dem
Interim und irem grembel hinder sich steen, suchen ain
galgenfrist über die ander. In summa, es weren gut anschleg
vorhanden, wann nun hertzenhaft leut und mann vorhannden weren.
Der almechtig komm uns zu hilff; wolt got, ich wer ain stund bei
euch; ir solten wunder hören. Ich habs üch nit verhalten mögen
mit ... aller ehren und guts.
<timestamp>Datum Basel den 18. decembris anno 1549.</timestamp>
^$E[wer] gutwilliger S[ebastian] Schertlin ritter scripsit.
<address>
[Adresse ...]: Dem wurdigenn hern meister Henrichen
Bullinger, predicant zu Zürich.
</address>
</content>
</letter>