<?xml version='1.0' encoding='UTF-8'?>
<letter id="22211" year="1552" lang="lat">
<correspondents>
	<originator>Konrad Lycosthenes</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>4. Dezember 1552</date>
</space_time>
<record>ZÃ¼rich StA, E II 366, 10. / Orig.(Aut.)</record>
<print></print>
<statue></statue>
<content>
S.P.D.  Scripsi nuper ad Pellicanum, avunculum meum
colendissimum, me tuas ad Angliae secretarium literas, vir
clarissime, fidissimo nuntio Argentinam misisse, quo te omni
sollicitudine liberaret, cui tum destitutus tempore scribere
nequaquam poteram nec habebam etiam, quod epistola dignum
esset.      Accepi autem Petri Martyris de negotio
eucharistiae doctissimam tractationem, pro quo munere
gratias nunquam intermorituras ago, cum remunerandi
facultate plane destituar. Obruis autem me tuis beneficiis
adeo, ut, quo nomine magis devinctus sim tua liberalitate
ignorem; cupio tamen aliquando dari occasionem mihi, qua
nequaquam in hominem ingratum collocasse beneficium
deprehendere possis. Sum modo valetudinarius, qui iam per
octiduum atrocissimis morbis, adhuc tamen incognitis,
divexatus sum adeo, ut finem mihi vitae instare plane semel
iterumque persuaserim; nulla experior pestis indicia, quae
tamen apud nos 2500 atque plures etiam absumpsit per
biennium. Morbus tamen circa praecordia interdum est tam
atrox, ut repentino eius recursu ad multos me clamores
urgeat atque sudorem ubique expellat, mox totus evanescit
impetus atque doloris improbitas omnis longe amovetur. Nunc
tamen ex dei benignitate iterum convalui atque nullas plane
dolores sentio; expecto tamen singulis horis, quando morbus
recurrat suaque rabie me divexet.              Novarum rerum
nihil habeo; sed typographos nostros expecto, qui post
biduum ex nundinis Francfordianis redibunt; qui si boni
quidpiam nobis attulerint, tecum lubenter (si valetudinem
dominus redonaverit sua benignitate) communicabo.  Vale.
<timestamp>Basileae, 4. decembris anno 1552</timestamp>
<signature>T[uus] Conradus Lycosthenes.</signature>
Pietate atque eruditione inprimis claro viro d. Heinricho
Bullingero,  ecclesiae Tigurinae pastori vigilantissimo,
amico incomparabili.                     Tigurum.
</content>
</letter>