<?xml version='1.0' encoding='UTF-8'?>
<letter id="26178" year="1556" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>26. September 1556</date>
</space_time>
<record>Autograph: Zürich StA, E II 336, 419.(Siegel...)</record>
<print></print>
<statue></statue>
<content>
Glareanorum negocium valde me tenet sollicitum, quia non
videntur quieturi 5 Pagi, dum votis suis satisfiat, et nimio
sibi blandiuntur optimi viri, quod leve adeo delictum existiment
consensionem ad erigendum missae idolum, quod citra coactionem
accedendi admittatur. Est autem dominus, qui posuit mari
terminos quique etiam mala nostra novit convertere ad sui
nominis gloriam. Genevenses Paterniaci cum Bernatibus nuper
tractarunt super controversis articulis quibusdam; sed quid
effectum sit, ignoratur. Marchio nobis vicinus in reformandis
ecclesiis progreditur, quanquam ad nos usque nondum pervenerit.
Maximilianus restituisse fertur concionatores evangelicos a
patre Ferdinando in Boemia pulsos. Quod si verum est, facilius
obtinebunt sua vota Austriaci. Promisit idem se cum sororio
ALBERTO Bavaro acturum, ut de religione cum reliquis principibus
Germaniae consentiat. Scribit ad me ex Ingolstadio vir
doctissimus et pientissimus Löscherus celebratam caenam
dominicam sub utraque specie in 8 aut 9 parrhochiis magno populi
concursu et adplausu, urgeri sine intermissione reformationem a
nobilitate, cui se opponant 3 consiliarii principis; sed
incassum laboraturos in tanto tamque consentiente nobilitatis
studio. Albertus marchio laetaliter aegrotat, quo nomine
graviter lugere dicuntur episcopi. Marsilii Patavini librum
mitto.
^$Bene vale in Christo Iesu cum tuis omnibus.
<timestamp>Basileae 26. septembris anno 1556.</timestamp>
^$T[uus] Sculcerus.
<address>
[Adresse ...]: Viro praestantissimo d. Heinricho Bullingero,
ecclesiae Tigurinae antistiti, domino et fratri colendissimo et
charissimo suo.
</address>
</content>
</letter>