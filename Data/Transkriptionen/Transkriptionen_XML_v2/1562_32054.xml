<?xml version='1.0' encoding='UTF-8'?>
<letter id="32054" year="1562" lang="lat">
<correspondents>
	<originator>Andreas Hyperius</originator>
	<addressee>Bullinger</addressee>
</correspondents>
<space_time>
	<place>Frankfurt am Main</place>
	<date>9. April 156[2]</date>
</space_time>
<record>Zürich StA, E II  363, 50. / Orig.(Aut.)</record>
<print></print>
<statue></statue>
<content>
S. D. Nihil in pręsenti scribo, reverende d., nisi quod significare cupio me nihil scribere.
Nam cum ego de improviso et pręter expectationem Francofortum me confero, filius tuus Christophorus ad principem, a quo missus fuerat, properans literas, quas ad me dedisti, secum pertulit Marpurgum.
Itaque non adest mihi, quam maximopere cupiebam, scribendi occasio, quamvis dissimulare nec possum nec debeo me strepitu nundinarum sic impediri, ut ad scribendum egre possim me comparare.
Multa vero hic
audiuntur; sed cum sępenumero ea pugnent secum et pleraque omnia sint incerta, quis putet sibi aliquid ponendum operę, ut aliis procul agentibus, his pręsertim, ad quos undique perscribunt viri fide dignissimi, illa renunciet.
Eum, qui hasce reddit, commendo, quantum in me est, tuę humanitati, cum apud me annos prope tres honestissime vixerit bonamque nobis spem faciat diligentem se fore etiam in tempus posterum.
Cępit se apud nos exercere in instituenda pueritia; quando autem
clarissimus vir, parens ipsius, eum revocat, ęquissimum sane est obtemperet, neque ego passus sum, ut vel ad breve tempus scholę aut pędagogiarchę obstringeretur.
Sed si deus annuerit, scribam reverendo viro alias et prolixius et diligentius.
Ne ęgre feras, quod nunc tam confuse omnia; ipse facile potes iudicare, quid fieri ab illo accurate decenterque queat, cui undique obsistit ingens multorum strepidus animi cogitationes quiescere et meditari non permittens, nec dubito, quin ex
Christophoro tuo de omnibus rebus nostris, quas modo commemorari expedit, satis audieris, ut minime opus sit a me quicquam addi.
Deum, patrem cęlestem, precor, ut te incolumem cum tota domo semper servet ac tueatur; tantundem opto omnibus, qui isthic summa fide ac diligentia tam in ecclesia quam sch[ola] docendi labores subeunt.
Vale.
Francoforti in festinatione maxima ad 9. diem aprilis 156[..].
<signature>Andreas Hyperius, quantus est, tuus.</signature>
Reverendo viro pietate atque doctrina pręstantissimo d.
Henrico Bullingero, ecclesię Tigurinę antistiti dignissimo,  domino omni observantia colendo.
Tiguri.
</content>
</letter>