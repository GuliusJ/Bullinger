<?xml version='1.0' encoding='UTF-8'?>
<letter id="31196" year="1561" lang="lat">
<correspondents>
	<originator>Celio Secondo [=Secundo] Curione [=Curio]</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>27. Juni 1561</date>
</space_time>
<record>Autograph: ZÃ¼rich StA, E II 371, 829</record>
<print>Gedruckt: Jacques V. <a>Pollet,</a> Martin Bucer. Etudessur les relations de Bucer avec les Pays-Bas, l'Electorat de Cologne et l'Allemagne du Nord, Bd. 2, Leiden 1985. - Studiesin Medieval and Reformation Thought XXXIV, S. 325f, Nr. 102</print>
<statue></statue>
<content>
Coel. Sec. Curio per C[hristum] I[esum] s[alutem] p[lurimam] d[icit].
^$Quum d. Martinus Borrhaus mihi quasdam suas quaestiones ad te mittendas
tradidisset,<f1>Vgl. HBBibl III 110!</f1> cogitavi te eadem opera, quod iam aliquandiu non feci, meis
literis, venerande et charissime d. Bullingere, salutare simulque pauca de
Velsio, qui ad vos proficiscitur, adiungere. Fuit hic aliquot dies neque
destitit publice privatimque petere atque convitiis etiam postulare, ut sibi
daretur facultas sua dogmata, quae apodictica esse affirmat, disputandi. Ut
privatim cum singulis vel ministris vel doctoribus conferret, libera facta est
potestas; ut publice disputaret, non est ei permissum, quod viderentur eius
dogmata ad statum ecclesiae turbandum et evertendum spectare. Doctor
autem Borrhaus hasce, quas tibi mitto, quaestiones proponere voluit in
ordinaria huius academiae disputatione eique, si vellet, arguendi copiam
facere; sed vir superbus, ut vos ipsi experiemini, et proprio sensu inflatus,
ore et scripto acerbissimo privatos et publicos omnes detestari ac diris
devovere, indignus certe co spiritu, quo se dicit ad haec molienda impelli.
^$Haec pauca ad te, optime frater et domine, scribere volui hac mittendarum
quaestionum occasione Borrhai, qui te amat mecum et colit. Ille alter, quem
bene dudum nosti, duabus sedet sellis necdum eum pudet.
^$Vale, mi optime frater, una cum tuis omnibus, quos amanter ut salutes, oro.
<timestamp>Basileae, 27. iunii 1561.</timestamp>
<address>
[Adresse ...:] Clarissimo viro domino Henricho Bullingero, ecclesiae
Tigurinae antistiti vigilantissimo, fratri et domino meo charissimo et
honorando. Tiguri.
</address>
</content>
</letter>