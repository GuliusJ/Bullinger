<?xml version='1.0' encoding='UTF-8'?>
<letter id="40073" year="1570" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>8. August 1570</date>
</space_time>
<record>Zürich StA, E II 370a, 427. / Orig. (Aut.)</record>
<print></print>
<statue></statue>
<content>
S.  Rursum tuas, colendissime domine et compater, accepi.
Quomodo vero iam res habeant Lausannę, non aliter
scribere
possum, quam quod scio Gallos magna copia ex Geneva illuc
commigrare propter magis ac magis illic ingruentem pestem.
Vereor itaque, ne secum aliquid afferant contagii. Scribam
tamen genero, et cum salva omnia esse comperero, Felicem
tuum illuc ad ipsum mittam. Vix alibi melius quam apud ipsum
esse poterit, praesertim cum nunc liberatus sit ab illo
onere domestico, quo ei duodecim ordinarii studiosi erant
alendi; nunc non recipit, nisi quos vult, et scio illum
libenter hoc tibi et d. Lavatero praestiturum. Dum mecum
est, dabo operam, ut, sicut cepit, ita ex omni parte pergat
facere officium. Diligo illum valde propter ingenuitatem et
candorem, et hoc nomine ab omni quoque familia amatur,
quę
illum cuperet diutius nobiscum, si ita res eius ferrent,
commorari. Ubi primum ex Lausanna* (* a.R.: Lausama!)
responsum accepero, faciam te illius certiorem.
Bene vale cum tuis omnibus, quibus plurimum ex me salutis
dicas, oro.
<timestamp>Bernae  8. augusti 1570.</timestamp>
Tuus ex
animo Iohannes Hallerus.
Clarissimo viro d. Heinrycho Bullingero, Tigurinae ecclesiae
antistiti fidelissimo, honorando meo domino et
compatri.
</content>
</letter>