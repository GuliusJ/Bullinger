<?xml version="1.0" encoding="UTF-8" ?>
<letter id="38131">
<nr>38131</nr>
<correspondents>
	<originator>Matthias Schenck</originator>
	<addressee>Bullinger.</addressee>
</correspondents>
<space_time>
	<place>Augsburg</place>
	<date>12. November 1568</date>
</space_time>
<vo>ZÃ¼rich StA, E II 375, 828. / Orig. Aut.</vo>
<dr></dr>
<re></re>
<note></note>
S.  Quod mihi noti sunt aurigae Ratisbonensesd. a Stetten
libros tuos mihi dedit Ratisbonam mittendos, quod ego feci
pro eo ac debui tum libenter tum diligenter, ita ut ex
ipsiusd. Halleri, quas mitto, literis intelliges, quibus
ille purgabitur, credo, tibi, quod tanto intervallo
respondeat; abfuit enim peregre nomine imperatoris ad
principes electores Rheni missus. Ei si quid respondere
placuerit, commodissime id facies hoc tempore, quo mittendi
sive dandi tanta datur facultas; venit enim ad vos famulusd. a Stetten revocandi filii, ut puto, gratia, rediturus ad
nos, ubi primum negocium ab hero datum confecerit, id quod
te etiamd. Tomanno indicare velim, si forte ipse quoque
rescribere vel mihi vel filio aliquid cupiat. De bello
Gallico hoc certiora vos habetis, quo estis propiores, de
Belgico ex aliorum literis cognosces. Ego sane, quod
scribam, non habeo, nisi more vulgi incertissima quaeque
scribere velim; ita quisque fingit et narrat, non quod
factum sit, sed quod factum vellet et sibi fore commodum, si
credatur, putat. Valebis igitur et me amabis etd. Simlerum
salvere meis verbis iubebis, cuius libellum mihid. a
Stetten donavit, cum essent illi exemplaria duo missa, unum
abs te, alterum ad. Walthero. Iterum vale.
Augustae, 12. novembris anno 1568.
Matthias Schenckius tuus.
Quas cum tuis coniunxi literas, eas magnopere rogo reddendas
iis, quibus sunt inscriptae, ut cures,d. Tomanno nimirum,
Wolfio et Betto, quibus ego de nullis meis negociis scripsi,
sed ipsorum quo minus gravate te hanc operam daturum
confido. Iterum vale.
Eximio pietate et eruditione viro Heinricho Bullingero,
domino atque amico observando.
</content>
</letter>