<?xml version='1.0' encoding='UTF-8'?>
<letter id="36115" year="1566" lang="lat">
<correspondents>
	<originator>Pomponne [=Pomponius] de Bellièvre</originator>
	<addressee>Bullinger</addressee>
</correspondents>
<space_time>
	<place>Solothurn</place>
	<date>27. September 1566</date>
</space_time>
<record>Zürich StA, E II 378, 1731. / Orig. (Aut.)</record>
<print></print>
<statue></statue>
<content>
S. Multa quidem ad nos de prospero Germanorum successu in dies afferuntur; ego autem finem, non principia specto; vix
enim est, ut quisquam ad summum miseriae gradum demittatur, qui fortunae blanditias expertus non sit. Ego Germanis omnia
fausta opto precorque simulque velim, ne se, hostem amicosque negligant. Qui Francforto ex nundinis redeunt, mira de
rebus Flandricis narrant, deiectas undique statuas, nihil humani sanguinis sparsum. Utinam nostris malis edocti sapiant.
Granrieus legatus me de iis admonuit, quae cum meque scire voluisti; inde tibi magna a nobis debetur gratia. Agitur a me
sedulo, ne quid detrimenti accipiamus; quam feliciter, deus viderit, qui consilia, cogitationes ipsosque rerum ductus ab
aeterno in numerato habet. Haec ad te scripsi, non quod satis ad scribendum argumenti suppeteret; sed nolui hunc meum
sine nostris ad te literis Tigurum proficisci. Dominis Gvalthero Wolphioque salutem plurimam, quam tibi a domino,
reverende amice, aeternam precor.
Bene vale.
<timestamp>Soloduri  27. septembris 1566.</timestamp>
Tuus ex animo Pomponne Bellièvre.
Reverendo d. domino Henrico Bullingero, ecclesiae Tigurinae pastori dignissimo.
</content>
</letter>