<?xml version='1.0' encoding='UTF-8'?>
<letter id="18201" year="1548" lang="lat gr">
<correspondents>
	<originator>Wolfgang Musculus</originator>
	<addressee>Bullinger</addressee>
</correspondents>
<space_time>
	<place>St. Gallen</place>
	<date>23. August 1548</date>
</space_time>
<record>Autograph: Zürich StA, E II 360, 89</record>
<print></print>
<statue></statue>
<content>
S. D. Obsecro, mi Bullingere, ne gravatim feras, quod meis literis studia tua
subinde interturb. Ea nunc est fortunę meae conditio, ut amicorum mihi sit
utendum officiis; quodsi aliquando dabitur occasio vicissim tibi ac reliquis
amicis serviendi, ero paratissimus.
^$Aegre sustineo valetudinem uxoris, quae exilium meum admodum molestum reddit.
Versor ac reversor inter liberos et decumbentem uxorem itaque adflictor et
fatigor non modo corporea molestia, sed et animi perturbationibus, ut subinde
erumpat illud: Usque quo, domine, usque quo. Rerum domesticarum nec usum habeo
nec scientiam, quarum curam hactenus in humeros uxoris abiicere consuevi; quare
fit, ut nec mihi nec uxori nec liberis curandis. sufficiam. Interea iacent omnia
mea studia, quorum recordatione tactus teque tuique similes adhuc in pace
constitutos ter beatos esse praedico; sed sic est voluntas domini; sit nomen
illius benedictum in saecula. Erit aliquando, ut harum tribulationum emolumentum
ac fructum sentiamus, quot-quot propter evangelii dei fidem ac confessionem
exilii molestiam perferimus. Commendo me interim fidei tuę ac reliquorum
fratrum, quos dominus, oro, in pace ac tranquillo pietatis exercitio conservare
dignetur. Amen.
^$Literas hasce, quaeso, quas Hervagio inscriptas reperis, Basileam per
occasionem mittas; non onerarem te hoc genere officii, si alia ratione uti
daretur. De rebus vestris et Constantiensium si quid habes, significa. Bucerus
de Argentinensibus nihil adhuc certi, de Saxonibus ac civitatibus maritimis<f1>die Hansestädte ("Seestädte").</f1>
constanter scribit, quod fermentum illud <lang lang="gr">metajykon</lang> recipere nolint. Vox
domini est: cavete a fermento phariseorum; sit illa piis omnibus tanquam
coelestis quaedam admonitio observabilis.
^$Optime vale, virorum charissime. De rebus meis statuendum erit, ubi uxor
convaluerit; interea tamen, si qua dabitur commoda occasio, ut alicui
ecclesię servire possim, significare poteris. Salutem uxori ac liberis meo et
meorum nomine, denique fratribus omnibus et amicis.
<timestamp>Sangalli, 23. Augusti 1548.</timestamp>
<signature>W[olfgangus] Musculus, tuus in omnibus.</signature>
<address>
[Adresse:] Praestantissimo theologo D. Heinrycho Bullingero,
Tigurinę ecclesiae antistiti vigilantissimo, fratri in Christo charissimo.
Tiguri.
</address>
</content>
</letter>