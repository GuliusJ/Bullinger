<?xml version='1.0' encoding='UTF-8'?>
<letter id="44027" year="1574" lang="lat">
<correspondents>
	<originator>Johannes Heinrich Mathäus [=Matthäus]</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>8. April 1574</date>
</space_time>
<record>Zürich StA, E II 381, 1374. / Orig. (Aut.)</record>
<print></print>
<statue></statue>
<content>
Salutem in Christo, pater reverende. Quo in statu sint res
meę, ex literis ad
conventum vestrum scriptis vides. De restitutione fere
desperavi, me vero sine
condicione amplius sustinere non possum. Nunc est alter
annus, quo propriis
sumptibus vivo. Sunt, qui suadent, ne restitutionem amplius
urgeam, sed videam,
num apud vos condicionem habere possim. Ego quidem
condicionem susciperem
qualemcunque etiam, si modo vocarer. Quare, si me hac in re
iuvare potes, quod
enim velis, non dubito, propter Christum rogo, ut facias.
Ego corporis onere
impedior, ut non possim hinc inde volare et condicionem
quęrere, neque mihi
integrum est condicionem apud Lutheranos ambire, nedum apud
papistas aut
hęreticos. Soli Helvetii restant, quorum ecclesiis sine
offendiculo meae
conscientiae inservire possum. Qui si me deserunt, desertus
sum, si suscipiunt,
susceptus sum. De hac mea petitione oro ut cum iis
deliberes, qui apud vos
vocandi ius habent, utque mihi rescribas. Simul etiam
libenter habere vellem
exemplar literarum, quas mei gratia et(?) electorem
scripsistis. Maiorem ergo in
modum peto, ut illud mihi benigne transmittatis.
Vale in Christo, qui te ecclesiae suę diu incolumem
servare velit. Amen.
<timestamp>Basilea, 8. aprilis anno 1574</timestamp>
Tui addictissimus Iohannes Matthaeus
Smalkaldensis, theologiae d[octor].
Pietate et doctrina praeclarissimo viro, d. Heinrico
Bullingero, ecclesiae
Tigurinae antistiti, domino suo et in Christo fratri.
</content>
</letter>