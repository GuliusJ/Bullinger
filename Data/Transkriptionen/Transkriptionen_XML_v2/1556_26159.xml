<?xml version='1.0' encoding='UTF-8'?>
<letter id="26159" year="1556" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>25. August 1556</date>
</space_time>
<record>Autograph: ZÃ¼rich StA, E II 336, 417.(Siegel...)</record>
<print>Ep. Calv. 2525 (XVI, 268f) Exc.</print>
<statue></statue>
<content>
S. Dolet mihi, mi Bullingere, capitis doloribus te torqueri,
et facti sunt illi mihi etiam nimis familiares ac saepe cursum
occupationum mihi intercipiunt; sic exercet et probat nos
dominus deus, cuius manum patienter sustineamus, qui semel
liberatos difficultatibus vitae ad portum transferet aerumnarum.
Non desinam eum precari, ut te diu servet ecclesiae.
^$Genevenses legati hic fuerunt. Sed cum illi nihil ulla de re
praeter institutam purgationem contra exulum calumnias vel verbo
attingerent, nihil nostri cum ipsis egerunt, qui ut sunt (nam
familiariter et prolixe cum ipsis contuli) in ea prorsus
sententia qua et vestri, et utrique reipublicae, nisi coalescant
in solidam societatem, perniciem certam ominantur: ita expectant
quid vester senatus, quem iam norunt conscium rerum omnium,
super hoc negocio tentandum esse statuat: quare velim mature
aliquid agi. Ad Bernates iam quosdam scripsi et egi hic um
aliquibus ex maiori senatu, coram amicis Bernensibus acturus cum
pluribus. Videntur autem et fratres excitandi quod a te etiam
fieri velim, ut serio huc et publice et privatim incumbant, quo
paratiores animos ad omnimodam conciliationem efficiant.
^$Chalcographus a te commendatus plane mihi talis videtur, qualis
a te pingitur, eoque magis gaudeo conditionem illi obtigisse
apud marchionem. Bene vale in Christo Iesu, et quaeso ut huic
ipsi, qui has perfert, rationem indices, qua possit certo et
tuto meas ad consulem Glareanum et d. Fridolinum Brunnerum
literas transmittere. Scribe item, cum primum potes, de
Glaronensium rerum statu.
<timestamp>Basileae 25. augusti anno 1556.</timestamp>
<signature>Tuus Sulcerus.</signature>
<address>
[Adresse ...]: Domino Heinricho Bullingero, viro
praestantissimo, domino et symmistae colendissimo suo.
</address>
</content>
</letter>