<?xml version="1.0" encoding="UTF-8" ?>
<letter id="24105">
<nr>24105</nr>
<correspondents>
	<originator>Johannes Comander</originator>
	<originator>Philipp Gallicius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>16. April 1554</date>
</space_time>
<vo>Zürich StA, E II 365, 53.</vo>
<dr>Gr. I, S. 368f.</dr>
<re></re>
<note></note>
S.  Literas tuas novissimas accepi, meis inclusas add. Baionensem scriptas; illi fideliter eadem hora sunt
redditae, scribae quidem ipsius; nam ipse Davasii erat in
comiciis. Foedera nostra milites illi concesserunt, si
quidem illos velit iuxta convencionem ac pacta inter nos et
regem. Cunctatur illos abducere; nam illi sapientes nostri
annuerunt, eciamsi Helvecii nondum annuerint; tam
obsequentes sumus illi. Vetus tamen dictum est: auro
loquente nihil pollet quaevis oracio. In ecclesia nostra
ambo dehortati sumus mortales a milicia, quicquid dicant,
qui illibenter audiunt; ambo autem claris et multis verbis
id egimus, alter eciam nostrum tota concione id docuit,
praeterea nihil. Hoc pro certo tenemus: non habiturum regem
Gallorum tot Retos (quatuor milia peciit), nisi ampliorem
solucionem fecerit quam hactenus. Ex Italia pro certo
audimus ab omnibus, qui illinc veniunt, Strozam multos
Hispanorum demisisse horco, sunt, qui dicant milium aliquot,
multos eciam primorum Caesaris captos ab illo et hoc gestum
Senae. Sunt, qui dicant et in Pedemontana regione passos
esse Caesareanos.
Caetera apud nos in statu priore suoque sunt. Vale, virorum
integerrime, et nos redama. Salutant te Tschernerus,
Haimius, ita enim me iussit scribere, Pontisella; praeterea
fratres ecclesiastae, quorum nomina adscribere
inpraesenciarum supersedemus, tibi felicia omnia precantur.
Ex Curia, die  16. aprilis anni 1554.
Tuae humanitatis Ioannes Comander et Philippus Gallicius.
Vere magno virod. Heinrycho Bullingero, Tigurino
ecclesiastae, domino suo colendissimo.
Zürich.
</content>
</letter>