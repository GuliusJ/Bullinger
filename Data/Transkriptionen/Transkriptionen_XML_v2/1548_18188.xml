<?xml version='1.0' encoding='UTF-8'?>
<letter id="18188" year="1548" lang="lat">
<correspondents>
	<originator>Wolfgang Musculus</originator>
	<addressee>Bullinger</addressee>
</correspondents>
<space_time>
	<place>St. Gallen</place>
	<date>11. August 1548</date>
</space_time>
<record>Autograph: Zürich StA, E II 360, 87. (Siegel....)</record>
<print>Ungedruckt</print>
<statue>Regest</statue>
<content>
S. D. Quoniam amicorum omnia communia sunt, Bullingere
in domino charissime, haudquaquam dubito aliquam exilii mei
curam animum tuum attingere. Quapropter visum est paucis
significare, quo me procella illa abiecerit, quae
Constantiam ex improviso subvertere conabatur. Interea dum
ea civitas oppugnabatur ab Hispanis, iam acceptis uxore ac
liberis mirum in modum consternatis una cum reliqua
mulierum, puerorum ac peregrinorum multitudine civitatem,
qua patebat, egressus sum, et quoniam, ut peregrinus, viarum
eram ignarus, sequutus sum eos, quibus me momentum illius
egressionis coniunxerat, parum referre cogitans, quorsum
essem eo itinere perventurus, modo inter eos agerem, qui ab
hostibus securi existerent. Veni itaque ad oppidulum
quoddam, quod vocant Episcopicellam, illo cum venissem,
ceperunt aliqui ex liberis meis aegrotare, haud quidem
graviter, ita tamen, ut ultra proficisci prohiberer. Post
triduum, quoniam intelligebam Sangallum uno tantum miliari
distare ab Episcopicella, consilium cepi illo me cum uxore
ac liberis conferendi. Scripsi ea de re ad Vadianum; is
misso ad me quodam evangelii ministro senatus benevolentiam
significavit. Hanc amplexus veni Sangallum, ubi iam cum meis
ago expertus consilium domini, a quo non mea modo, sed et
omnium mortalium salus ac fortuna dependet. Interea commendo
me precibus vestris et fraternę dilectioni. Si quid
putaveris e mea futurum posthac, in tempore significes, oro.
^$Optime vale, virorum charissime, salutem uxori, liberis,
frabribus, D. Pelicano, Theodoro, Gvalthero ac reliquis.
<timestamp>Sangalli 11. augusti 1548.</timestamp>
<signature>W[olfgangus] Musculus, tuus in Christo.</signature>
<address>
[Adresse] Ornatissimo viro D. Heinrycho Bullingero,
Tigurinę ecclesiae antistiti vigilantissimo, domino ac
fratri charissimo.
</address>
</content>
</letter>