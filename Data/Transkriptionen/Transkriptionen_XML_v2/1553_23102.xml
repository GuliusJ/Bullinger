<?xml version='1.0' encoding='UTF-8'?>
<letter id="23102" year="1553" lang="lat">
<correspondents>
	<originator>Sebastien [=Sébastien, Sebastian] de l'Aubespine</originator>
	<addressee>Bullinger</addressee>
</correspondents>
<space_time>
	<place>Baden</place>
	<date>28. Juni [1553]</date>
</space_time>
<record>Zürich StA, E II 359, 2919. / Orig.(Aut.)</record>
<print></print>
<statue></statue>
<content>
S. P. Binas tuas accepi cum Vergerii literis et libellis,
que omnia perlubenter vidi; in hoc enim bellorum et
occupationum tumultu nihil est, quod magis me recreet. Non
possum ergo non infinitas tibi agere gratias. Si quid sit
novi, poteris legere ex memoriali hic inserto. Cetera autem
audiemus postea; nam rex parat magnum exercitum, et interea
Caesar moribundus expectat filium, qui nondum est Genę,
tentat tamen transitum, ut a nostris audio, et suus est
scopus, ut ab Italia statim in Germaniam descendat ad
imperium occupandum. Inde ille regis Romanorum practice cum
principibus, et habeas pro certo illa non fieri nec impediri
insciis nobis. Quid ad comitia Ulmensia, in quibus Cęsar
promittit se in persona fore, sunt artes Hispanice. Hoc
stratagemate vult retinere Germanos sub virga timentes
adventum domini, cuius persona est bona fide deplorata et
merum cadaver. Noster conventus finem habet, et quia nostri
milites incipiunt properare, cogor Soludurum et Friburgum
versus tendere. Inde sepius tibi scribam et a te vicissim
expectabo aliquid. Rex Anglie melius habet, adhuc tamen
iacet in lecto. Dominus Vergerius scribit se brevi
rediturum; mihi sane pergratum esset, si eum videre possem,
antequam suos montes peteret. Bene vale et nos ama. Datum
Badde  28a iunii.
<signature>Tuus semper Bas[safontaneus].</signature>
Dominus cardinalis Belleyus mihi e Roma scripsit; bene habet
et te amat.
<address></address>
</content>
</letter>