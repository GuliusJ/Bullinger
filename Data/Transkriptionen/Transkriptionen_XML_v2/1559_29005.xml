<?xml version='1.0' encoding='UTF-8'?>
<letter id="29005" year="1559" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>11. Januar 1559</date>
</space_time>
<record>Zürich StA, E II 359, 2992. / Orig.(Aut.)</record>
<print></print>
<statue></statue>
<content>
S. Extricavi me per domini gratiam a legatione Lausanensi mihi nuper commissa; nihil enim mihi gravius contingere potuisset.
Mittuntur alii, qui rectius omnia expedient, quam ego potuissem praestare.
Interea quid adhuc futurum sit, ignoro; expectamus eventum.
Angli nostri Arovienses per Le erum [Leverum?], harum latorem, hodie dimissionem a senatu nostro petierunt gratiis actis pro hospitio ipsis concesso; dimissi itaque sunt cum bona gratia et cum magna omnium piorum
congratulatione.
Timemus quidem, ne nimis cito; sed dum cogitamus eorum praesentiam fore necessariam, non possumus improbare eorum consilium.
Literae interea istis dantur testimoniales, quomodo se gesserint, et quoniam me interprete apud senatum usi sunt, proposui etiam ex consilio d.
consulis Negelini ea, quae nuper ad me de literis ad reginam scribendis scripseras.
Placuere ea senatui ita, ut literas ad reginam hisce ipsis dent deferendas.
Non itaque necesse est, ut vestri hac de re denuo ad
nostros scribant, sed ut peculiares ipsi quoque ad reginam scribant, quod tu quoque apud tuos facile efficies.
Alias nihil nunc habeo, quod scribam; festinant illi, itaque mihi quoque festinandum fuit.
Salutant te nostri omnes, inprimis Musculus.
Vale.
<timestamp>Bernę 11. ianuarii 1559.</timestamp>
I[oannes] Hall[erus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri suo charissimo et observandissimo.
</content>
</letter>