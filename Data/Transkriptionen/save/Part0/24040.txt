<?xml version="1.0" encoding="UTF-8" ?>
<letter id="24040">
<nr>24040</nr>
<correspondents>
	<originator>Jean du Fraisse</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>11. Februar 1554</date>
</space_time>
<vo>ZÃ¼rich StA, E II 365, 167.</vo>
<dr>Gr. I, S. 361.</dr>
<re></re>
<note></note>
S.  Accepi literas tuas cum libro tuo, quem statim perlegi.
Etsi enim quamplurima in eandem sententiam scripta sunt,
videris mihi spissius et magis enucleate tamen quam caeteri
omnes exuberationem fidei, ut tu vocas, in bona opera
explicasse. Quae res bene intellecta omnem non controversiam
modo, sed litigandi etiam aviditatem tollit. Scis illa
semper in ore esse contra disputantium: "Ergo frustra bene
facere, frustra praecepta adeo opera, vana promissio praemii
et mercedis" etc. Vide, quanti faciam cognosci etiam Romae
vos non modo hortari ad bona opera, sed etiam connexionem
eorum cum fide et ex ea iusticia inseparabilem docere:
librum tuum ad cardinalem Bellaium misi. Est illic mihi
aliquid negotii.
Videbis, quid responderim, et tamen me pudet. O tempora! At
magis mirabile dei consilium, qui nos cribrari (ut verbo
scriptura utar) magis ac  magis sinat. Vergerio, si ad eum
scripseris, salutem. Neque literis neque alia re te posthac
onerabo; novi occupationes tuas, et nihil attinet te
molestia adfici. Multi in causa regis de papa male sentiunt.
Audisti, credo, commotam iam esse partem Angliae. Si quid
sit novi, faciam te certiorem.Valde bene est adhuc in
Corsica.  Vale. Curiae, 11. februarii.
Tuus episcopus Bayonensis.
Doctissimo viro domino Henrico Bullingero, ecclesiae
Tigurinae ministro, amico charissimo.
</content>
</letter>