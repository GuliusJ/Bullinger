<?xml version='1.0' encoding='UTF-8'?>
<letter id="35115" year="1565" lang="lat">
<correspondents>
	<originator>Matthias Schenck</originator>
	<addressee>Bullinger</addressee>
</correspondents>
<space_time>
	<place>Augsburg</place>
	<date>10. Dezember 1565</date>
</space_time>
<record>Zürich StA, E II 375, 780. / Orig.(Aut.)</record>
<print></print>
<statue></statue>
<content>
S. Ne nunc quidem committere volui, ut literas d.
a Stetten sine meis ad te mitterem atque hoc minus, quod tuas nuper accepi amoris et officii plenas illas
quidem, sed quae epistolae longioris argumentum et occasionem mihi non suppeditarent; tantum enim scribis meas tibi esse redditas rogasque, ut Treschium salutem
atque d.
Hugonem, cuius alienatum abs te animum esse non falso suspicaris.
Cum enim familiarissime plurimumque utatur iis, qui nos extinctos et sublatos
cupiunt, non est difficile coniicere, qua sit in nos voluntate, praesertim cum scribenti tibi respondeat nihil.
Habet aedes meis contiguas; sed vix semel et
iterum eas sum ingressus annis 12 totis.
Ne tamen nimium tribuam suspicionibus, quae nos non raro egregie fallunt, operam dabo, ut aliunde eius mentem erga te
explorem, atque ad te perscribam.
Treschius hoc ipso die hinc abit suos salutaturus, nescio ubi, teque in reditu conventurus; quem cave sine literis dimittere.
Salutem ille ascribere tibi iussit.
Bene vale et d.
Gvalthero, Wolfio et inprimis generis tuis suavissimis meis verbis S.
Augustae anno 1565 die decembris 10.
<signature>Matthias Schenckius, tuus ut suus.</signature>
Clarissimo viro Henrico Bullingero, domino atque amico observando.
An meister Heinrich Bullinger zuͦ Zürich.
</content>
</letter>