<?xml version='1.0' encoding='UTF-8'?>
<letter id="22085" year="1552" lang="de">
<correspondents>
	<originator>Graf Georg von Württemberg</originator>
	<addressee>Bullinger</addressee>
</correspondents>
<space_time>
	<place>Schaffhausen</place>
	<date>10. April 1552</date>
</space_time>
<record>Zürich StA, E II 358, 204. [Orig. mit aut. Unterschrift.]</record>
<print></print>
<statue></statue>
<content>
Georg, grave zuͦ Würtemberg unnd zu Mümpelgart etc.
Unnsern grus zuvor, lieber besonder. Ewer uns zugeschickte
lateinische und teütsche exemplar der uns dedicierten
büechlin haben wir entpfangen zu g[nädiger]
dancksagung für dis und anders, uns bewisen, genaigten
willen der zugeschribnen büechlin halben. Schicken wir euch
hiemit bei gegenwürtigem ain trunck unsers weins, so gut wir
den dißmals haben. So wir selbs bei dem unsern zuͦ
Reichenwyler sein kündten, wolten wirs auch villeicht
verpessert haben, gnädiglichen begerend, ir wollen angesehen
jetziger unser gelegenheit, und wie unser sachen jetzt
laider stehend, mit disem geringen vergut unnsern genaigten
willen mher ansehen oder bedencken, dann das werck an im
selbs ist; dann euch mit g[naden] seind wir wol
genait etc. Solchen und dergleichen missive haben wir euch
den 3ten aprilis bey dem fuͦrman, so den wein gefüert,
zugeschriben. Nhun vernemmen wir, das der wein zu Zürich und
aber der brieve verloren worden sey (wie der würt zum Rappen
alhie heut dato angezaigt, begern auch von euch zu wissen,
ob der wein schadhafft worden sey)*,  (* a.R.:  (  -  )
a.R.) derhalben üch dann bitzhär solcher wein nit
überantwort worden. Who ir aber ine zuͦ fordern hapt, hapt
ir bey zaigern dis zu vernemmen. Wolten wir euch
g[nädiger] mainung zu gutem nit verhalten. Datum Schafhausen
den  10ten aprilis anno etc. 52.
G[eorg] g[rave] z[u] Wyrttemberg etc.
Unserm lieben besondern Hainrich Bullinger, predigern zu
Zürich.
</content>
</letter>