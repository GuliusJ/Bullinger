<?xml version='1.0' encoding='UTF-8'?>
<letter id="27191" year="1557" lang="lat">
<correspondents>
	<originator>Bullinger</originator>
	<addressee>Johannes Fabricius</addressee>
</correspondents>
<space_time>
	<place>Zürich</place>
	<date>3. September 1557</date>
</space_time>
<record>Zürich StA, E II 373, 12. Orig.(Aut.)</record>
<print>Gr. II, S. 25f. R.</print>
<statue></statue>
<content>
S. D. Vix scribere desii, rursus ordior, sed paucis absolvam.
Heri librum misi cum literis, quae ut probe curarentur, socero tuo tradidi.
Interea ultimas tuas accepi.
D. Coignetius hac transiit demum 28. augusti 7 abhinc diebus.
Multa mihi retulit et quidem ea quoque, quae tu de adventu Guysiani ducis commemoras.
Excipiet hunc magistratus (si modo hic aliquamdiu substiterit; scis celeribus transeuntes equis non diu morari in uno loco) et aget cum illo, quod vos instituistis; utinam bene vertat
dominus! Forma supplicationis elegans et apposita est; non videtur in ea mutandum quicquam, quamquam nunc omnino oblatam existimem.
Versabuntur milites Gallici in summo discrimine, si duces discedant ipsosque in medio hostium relinquant.
Videntur haec omnia tendere ad infortunium aliquod non leve.
Multo tutius et melius relicta Italia redirent in Galliam.
Sed eunt et redeunt, quo haud dubie fata, quod dicitur, trahunt.
De Svitensibus varii seruntur sermones.
Constat satis illos meditari de
recuperanda libertate; sed cum graves habeant adversarios, qui tales sunt, ignoratur, quo res sit inclinatura.
Summa contentione animorum illa res geritur, et fortassis proximis comitiis ea de re agetur Badae ad 5. septembris.
Oremus dominum, ut omnia ad salutem patriae cedant.
Vale cum omnibus fratribus.
<timestamp>Tiguri 3. septembris 1557.</timestamp>
Bullingerus tuus.
Praestantissimo viro d.
Ioanni Fabritio, fideli Curiensis ecclesiae ministro, compatri et fratri suo charissimo.
Dem pfarrer zuͦ Sant Martin ze Chur.
</content>
</letter>