<?xml version='1.0' encoding='UTF-8'?>
<letter id="35078" year="1565" lang="lat">
<correspondents>
	<originator>Girolamo Zanchi</originator>
	<addressee>Bullinger</addressee>
</correspondents>
<space_time>
	<place>Chiavenna</place>
	<date>19. August 1565</date>
</space_time>
<record>Zürich StA, E II 356, 805f./ Orig.(Aut.)</record>
<print>Gr.II, 627 R.</print>
<statue>Regest</statue>
<content>
Fuit apud nos vetus amicus Daniel Osiander Basiliensis hisce diebus.
Eius adventus miram mihi attulit voluptatem atque lętitiam, ut solet fieri, cum amicus
amicum invisit.
Verum cum audivissem de illo te iterum decumbere febrique iactari, lętitiam extinxit dolor.
Quid tamen hic agerem, non habui, nisi ut deum pro
te precarer, id quod ita factum est et quotidie fiet idque propter non tuam, sed aliorum salutem.
Cura etiam tu, ut valeas, neque cogites te amplius eum esse,
hoc est fortem et valentem iuvenem atque virum, qui fueris, sed senem, sed imbecillum et emeritum, militem veteranum, cuius consiliis nunc magis opus sit
ecclesię quam laboribus.
Cura, obsecro te, valetudinem tuam et istac ętate tibi tempera in magnis solitisque laboribus, ut ęquum est et salus multorum
postulat.
Die dominica, hoc est  12. augusti, excommunicavimus Patavinum quendam nomine Antonium Sutorem, quod convictus pertinaciter tamen contendebat Christum
non esse verum deum seque pro hac (ut ipse aiebat) veritate velle mori.
Idem dicebat de spiritu sancto; solum enim patrem esse deum.
Infecta est (ut audio)
Italia hac hęresi; accedit etiam apud multos Pelagianismus.
Vides, in quę incidimus tempora.
Dei benefitio ecclesia nostra satis puram retinet doctrinam,
neque diu hic hęrere possunt huiuscemodi fanatici homines.
Opus tamen fuerit toti huic regioni, ne latius serpat venenum, aliqua bona theriaca.
Scribo ad
nostrum Fabritium, aliquid excogitet remedii, quod in proxima synhodo dominis proponatur.
Non inutile fuerit, si tu aliquid des consilii re cum fratribus
deliberata.
Dominus nobis adsit.
Facile est divinari, unde hoc malum et per quos fotum: Hispanica gallina peperit, Italica fovit ova, nos pipientes iam pullos
audimus.
Melitam ferunt fortiter sese tueri, multum enim opis atque auxilii accepisse.
In dies etiam novus cogitur miles Mediolani, qui eo mittatur.
Cętera
quiescunt omnia.
Vale et fratres salvere iube meo nomine.
Ulysses salutat.

<timestamp>Clavenna  19. augusti 1565.</timestamp>
<signature>Tui observantissimus H[ieronymus] Zanchus.</signature>
<address>Cave des testimonium sanę doctrinę Italis nostris, nisi bene perspectam habeas illorum fidem de deo et peccato originali, de baptismo parvulorum etc.</address>
<address>
Clarissimo viro d. H. Bullingero, ecclesię Tigurinę patri dignissimo et colendissimo.
Tigurum.
</address>
</content>
</letter>