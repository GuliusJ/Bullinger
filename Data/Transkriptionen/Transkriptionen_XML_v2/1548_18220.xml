<?xml version='1.0' encoding='UTF-8'?>
<letter id="18220" year="1548" lang="lat">
<correspondents>
	<originator>Wolfgang Musculus</originator>
	<addressee>Bullinger</addressee>
</correspondents>
<space_time>
	<place>St. Gallen</place>
	<date>8. September 1548</date>
</space_time>
<record>Autograph: Zürich StA, E II 360, 101</record>
<print></print>
<statue></statue>
<content>
S. D. Iam diu, Bullingere in domino charissime, nihil literarum ab Hallero nostro
accepi; causam hanc esse opinor, quod hactenus nullo certo loco constiti, quo
literas mittere posset. Significo illi itaque, et ubi sim et quis rerum mearum
status existat; rogo, literas istis inclusas ad eum mittas, ubi per occasionem
licuerit.
^$Cęterum de valetudine uxoris nihildum divinare possum, quorsumnam illa sit
desitura. Interdiu videtur habere levius ac spem facit brevi recuperandae
sanitatis; noctu vero tantum non ardore consumitur, sic ut aliquoties rationis
ac mentis deliquio laboret. Ante biduum accessit etiam febris molestia. Liberi,
qui aegrotabant, incipiunt per gratiam domini convalescere, ut iam de solius
uxoris valetudine incertus hęream. Commendo et illam et me et omnia mea
precibus vestris et ecclesię vestrę. Scio, scio clementiam Christi
servatoris, propter cuius aeternam veritatem huic me exilio tradidi, tam esse
magnam tamque certam, ut hisce molestiis brevi sit finem facturus; interea tamen
et pium est et necessarium, ut orationibus piorum utar in conspectu dei, quae
nunquam non magni sunt momenti.
^$De domino Lęto, archigrammatęo Augustano, forsan iam antea audisti, quod
a munere, quo functus fuit, sit per novum illum magistratum Augustę remotus.
De Frechto si quid habes, quaeso, cribas. optime vale; salutem uxori
honestissimae, liberis, fratribus et amicis.
<timestamp>Sangalli 8. Septembris 1548.</timestamp>
<signature>Wolf[gangus] Musculus, tuus in domino. Quoniam Froschouerus aedes suas aliis locavit, interea, obsecro circumspicite apud vos, ubi manere possim cum meis; nam mox atque uxor vel convaluerit vel ad dominum migraverit, ad vos concedam, nisi per voluntatem domini impediar.</signature>
<address>
[Adresse:] Praestantissimo theologo domino Heinricho
Bullingero, Tigurinae ecclesię pastori vigilantissimo, domino
ac fratri observandissimo. Zürich.
</address>
</content>
</letter>