<?xml version='1.0' encoding='UTF-8'?>
<letter id="38073" year="1568" lang="lat">
<correspondents>
	<originator>Bullinger</originator>
	<addressee>Tobias Egli</addressee>
</correspondents>
<space_time>
	<place>Zürich</place>
	<date>25. Juni 1568</date>
</space_time>
<record>Zürich StA, E II 342a, 538. / Orig. (Aut.)</record>
<print>Gr. III,  99f. R.</print>
<statue></statue>
<content>
S. D.  Video, mi frater, omnia plena esse malis et ideo
ardentius orandum dominum, ut nos exuat et protegat a malo.
Videntur Mediolanenses aliquam venari belli occasionem;
prudenter ergo, non praecipitanter agendum esse iudico.
Facile quidem bellum incipitur, sed non pari facilitate
finitur et deponitur. Illi quidem iustam videntur dedisse
occasionem bello; sed vobis videndum etiam atque etiam, num
quavis occasione utendum pro vestro iure. Cedunt multi
frequentius et rectius iuri suo, quam hoc persequerentur, et
monstrificus ille partus nihil boni praesagit et portendit.
Dominus liberet nos a malo et non retribuat pro meritis
nostris! Quem Ascanium sclopeto traiectum a Sciero apud
Mesaucos dicas, non intelligo; non scio, quis sit Ascanius
aut quis Scierus aut quae c[aus]a caedis. Significantius
ergo haec narrato.
Quae nuper scripsi de pugna commissa ad Gröningam, subinde
magis et magis confirmantur, ut indubitata credantur.
Cecidit locumtenens et vir magnus, comes Arburgensis, veluti
manus Albani. Deleta sunt ad internecionem 10 Hispanorum
signa. Capti Germani dimissi sunt; Hispani suspensi et
perempti sunt omnes. Hispani illustriores novem in unam sunt
suspensi arborem. Et mira huius generis alia scribuntur,
praeterea et hoc: Albanum ea clade exasperatum, ut captivos
suos, quos iam diu detentos audisti, ad unum capitibus
truncarit omnes, comitem Egmondanum, comitem Hornum, item
barones, equites auratos et nobiles circiter 50. Quod si
verum est, armabit haec immanis et indigna eius crudelitas
et Germanos et principes Germanorum plurimos in latronem
istum, quem alioqui oderunt boni et mali omnes; nam plures
ex magnatibus istis decollatis fuerunt papisticae religionis
asseclae; fuerunt alii affines et cognati principum. Sed
bellua illa parcit nemini. Ex Gallia nondum audimus meliora
et clementiora; nondum tamen desperamus et expectamus
lętiora obsecrantes dominum, ut is nos servet et
laetificet. In hoc vale, chare frater. Nostri te salutant.
Saluta tu d.d.d. consules et d. Carolum, Pontisellam,
Ganthnerum et omnes nostros.
<timestamp>Tiguri  25. iunii 1568.</timestamp>
Quaeso, cura, ut hae literae inclusae probe curentur. Iterum
iterumque vale.
<signature>Bullingerus s[enior] tuus.</signature>
(a tergo:)  Saluta mihi, oro, d. Friderychum et Herculem
Saliceos; non potui ad eos nunc scribere.
Praestantissimo viro d. Tobiae Eglio, Curiensis ecclesiae
pastori fido, domino meo colendo et fratri dilectissimo.
                                        Chur.
</content>
</letter>