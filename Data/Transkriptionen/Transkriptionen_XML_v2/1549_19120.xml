<?xml version='1.0' encoding='UTF-8'?>
<letter id="19120" year="1549" lang="lat">
<correspondents>
	<originator>Bullinger</originator>
	<addressee>Thomas Blarer</addressee>
</correspondents>
<space_time>
	<place>Zürich</place>
	<date>23. Mai 1549</date>
</space_time>
<record>Autograph: Zürich St. Gallen VII, 27</record>
<print>Bl. III, 37R.</print>
<statue></statue>
<content>
S. D. Laboravi in caussa tua, vir ornatissime et mihi aeternum colendissime,
quantum per tenues meas facultates licuit, ac spero rem peroptime cessisse. Heri
demum decretum in senatu factum est, cuius quidem sententiam intelliges ex
literis magistratus; nam et hoc auspicatissimum esse credo, quod ipse
magistratus diligenter te voluntatis suae benevolentiaeque certiorem facit.
Habes ergo obsignatas literas, nec est, quod aliquot te conditiones obturbent;
optime spero de rebus omnibus. Intellexi enim senatorum erga te voluntatem esse
promptissimam.
^$Ante omnia autem omnipotentem et vere sapientem deum nostrum ora, ut is vias
tuas dirigat. Maluissem hodie ablegasse tabellionem, si scriba paravisset
literas; sed per negotia non potuit; hodie ad vesperam demum misit. Eas iam per
hunc nuncium, hoc duntaxat nomine missum, tibi, vir colendissime, destinavi;
studiosus est ac pauper. Praeterea si quid in tui et tuorum gratiam facere
possum, offero me tuis obsequiis promptissimum.
^$Vale et me tibi commendatum habe.
<timestamp>Tiguri 23. Maii ad vesperam 1549.</timestamp>

<signature>Bullingerus. tuus.</signature>
<address>
[Adresse:] Praestantissimo viro D. Thomae Blaurero, domino et amico suo
colendissimo. Griessenberg.
</address>
</content>
</letter>