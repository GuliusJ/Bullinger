<?xml version="1.0" encoding="UTF-8" ?>
<letter id="21260">
<nr>21260</nr>
<correspondents>
	<originator>Pier Paolo Vergerio</originator>
	<addressee>Bullinger</addressee>
</correspondents>
<space_time>
	<place></place>
	<date></date>
</space_time>
<vo>ZÃ¼rich StA, E II 356, 138f. / Orig. Aut.</vo>
<dr>Gr. I, S. 223f.</dr>
Salvus sis, frater optime. Accepi hodie tuas literas diei
30. octobris una cum tua demonstratione; quo nomine ago
maximas gratias. Corrigam meam versionem ad hoc ipsum
exemplum. Medicus ille Gallus nihil prorsus vertit; aiebat
sibi non esse ocium. Itaque necesse erit, ut Genevam
mittamus, quamquam sunt illi quidem (ut tecum libere dicam)
saepe in re minus necessaria nimis scrupulosi. Scio, quid
dicam: vix poterunt pati te voluisse regem tuo illo libello
alloqui. Videant, ne nimis oderint. "At saevit, at piras et
rogos fidelium accendit." Audio et tanto magis ellaborandum
puto, ut illum mitigemus et lucrifaciamus, quod odio non
consequemur neque ullis invectivis. Mihi sane probatur tuum
factum, nec laborassem in vertendo, si aliter sensissem.
Moreletto dicabo ego meum laborem; ita enim assentitur. De
concilio adhuc nihil habeo; at spero me brevi habiturum,
quod ad te scribam. Ago gratias, quod meorum nepotum curam
geras; certe vix ulla in re potes mihi (ut ita dicam)
gratior et carior esse. Si sunt errores modici, cuiusmodi
solent esse in iunioribus (ut scribis), sane feramus, id est
ne simus nimis severi, et urgeamus, ut emendentur; si
maiores esse inciperent, oro te, Bullingeri, redde me de
omnibus certiorem, atque interimd. Sebastianum rogo, ne
desit sua disciplina; cui brevi pecuniam curabo procul
dubio.
Dedi Martinengo tuum libellum, pro quo gratias tibi maximas;
mecum est nunc in pastorali meo tuguriolo. Scripsi prioribus
literis eum vocari in Angliam. Cupio habere aliquot
exemplaria istius demonstrationis, quae per Italiam
spargerem. Vale et salve cum tota familia, schola atque
ecclesia. Orate pro me.
Vicosoprani, nonis novembres 1551.
Vergerius.
Clarissimo virod. Henrico Bullingero, fratri honorando.
</content>
</letter>