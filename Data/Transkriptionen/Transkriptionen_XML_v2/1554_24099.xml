<?xml version='1.0' encoding='UTF-8'?>
<letter id="24099" year="1554" lang="lat">
<correspondents>
	<originator>Georg Frölich</originator>
	<addressee>Bullinger</addressee>
</correspondents>
<space_time>
	<place>Neuburg</place>
	<date>8. April 1554</date>
</space_time>
<record>Zürich StA, E II 345, 400. / Orig.(Aut.)</record>
<print></print>
<statue></statue>
<content>
S. D.  Ad singulas priores tuas literas speciatim respondi,
precipue, quid Ionas meus super questione testudinem sive
chelim attinente asserat, hoc nimirum, quod nullam habuerit
chelim quam unicam, quę per dominum Symblerum ei comparata
sit et in ipsius ratiuncula in scriptis ad me data
continetur: iniuriam autem ei fieri per eum, qui dicat se
ei chelim abstulisse. Pecunias debitas diu mecum in crumena
gessi et hodie adhuc gero; per quem autem eas ad Symblerum
darem, neminem hactenus habere potui. Verum intra paucos
dies spero me Augustam venturum et per mercatorem quempiam
Lyndoviam ad Ieronimum Papiam missurum, qui se obtulit eas
tuto ad te dare posse.
Titulum sermonum vel librorum tuorum De gratia cum
dedicatoria ad te dedi; sit vero ea tibi oblata necne, scire
cupio; vellem etiam, ut aliquando remitteres, cum exemplar
nullum reservarim.
Postremo Ionę mei suppellex vasi inclus  adhuc
desyderatur; debuit ea, ut Ionas dicit, aut Lyndoviam aut
Memingam mitti; qui autem fiat istęc retentio, miramur.
Si
pignoris loco detinetur ......... ferendum est; si autem
alicui traditum et cui, precor, ut per Symblerum certior
fiam; animus enim est illum, nempe Ionam, hinc ablegare et
tentare, an etiamnum in literis progredi velit.
Apud nos omnia sub dubio versantur, nec inter mille unus
est, qui statui rerum suarum metodum ponere possit.
Spectamus omneis incerti ad tragedię finem. Marggravius
redit cum exercitu forti; adversarii contra in procinctu
stant, sed vix ęqualiter armati. Quid futurum sit, tempus
declarabit. Papistę Hispanorum et Italorum brachium avide
expectant in perniciem tam suam quam aliorum. Rex
Ferdinandus et episcopi crudelius in pios grassantur quam
antea unquam.
Laugingę 23. marcii treis soles sunt aperte et distinctim
a sexta hora mane usque ad octavam visi; quod signum ego
carmine descripsi. Dic ex me amicis et fratribus, quos
nosti, salutem plurimam. Raptim Neoburgi ad Danubium  8.
aprilis anno etc.
<signature>Tuus Georgius Lętus etc.</signature>
Clarissimo viro domino Henricho Bullingero, ecclesiastę
Tigurino, amico et fratri charissimo.
Zurch.
</content>
</letter>