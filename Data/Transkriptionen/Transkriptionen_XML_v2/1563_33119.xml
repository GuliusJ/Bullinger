<?xml version='1.0' encoding='UTF-8'?>
<letter id="33119" year="1563" lang="lat">
<correspondents>
	<originator>Nikolaus Radziwill</originator>
	<addressee>Bullinger</addressee>
</correspondents>
<space_time>
	<place>Wilna</place>
	<date>26. August 1563</date>
</space_time>
<record>ZÃ¼rich StA, E II 377, 2382. [Orig.(aut. Unt. "bonus amicus" u. "manu prop. subscr.")]</record>
<print></print>
<statue></statue>
<content>
Clarissime idemque ornatissime vir, domine amice noster plurimum
charissime ac observande.
Propensam benevolentiam nostram ac omne genus officii
excellentissimae dominationi vestrae deferimus.
Cum hic illustri
loco natus adolescens spectabilis et magnificus dominus Ioannes
Kysska, palatinides Witebczensis, liber baro in Cziechanowyecz,
in Tivye et Losko dominus, in Germaniam capessendae virtutis et
rectae institutionis causa proficisceretur, nostrum consilium
sequutus statuit inprimis vestram rempublicam et scholam
Tigurinam videre ac in illa conversari.
Noluimus itaque
intermittere, quae est nostra in praestantiam tuam voluntatis et
officii affectio quaque benevolentia per mutuas literas
constituta, quin adolescentem praestantiae tuae commendaremus, ut
eum vel nostra causa benevolentia et favoribus suis prosequatur,
et quicquid porro in eum humanitatis hospitalitatisque
contulerit, id eo loco habituri sumus ac ita accepturi, ac si in
nos met ipsos vel filiolum nostrum non ita pridem etiam ad vos
ablegatum hoc officii esset collocatum.
De reliquo cupimus
praestantiae tuae firmam valetudinem et plurimam omnium bonarum
foelicitatum accessionem.

<timestamp>Datum Vilnae die  26. augusti anno domini 1563.</timestamp>

<ps>
Excellentissimae dominationis vestrae bonus amicus
Nicolaus Radziwyl, dei gratia in Olyka et Nieswyess dux,
dominus in Klyeczko et Grodek, palatinus Vilnensis, magni
ducatus Lithuaniae supremus marssalcus et archicancellarius
Brzestensis, Kawnensis, Borissoviensis et in magna Schawlye
capitaneus generalis etc. manu propria subscripsit.
</ps>

<address>
Clarissimo eidemque doctissimo viro domino Henrico Bulingero,
ecclesiae Tigurinae pastori vigilantissimo ac ecclesiarum
Helveticarum superintendenti dignissimo, amico nostro charissimo
ac observandissimo.
</address>
</content>
</letter>