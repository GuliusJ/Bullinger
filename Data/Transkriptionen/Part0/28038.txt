<?xml version="1.0" encoding="UTF-8" ?>
<letter id="28038">
<nr>28038</nr>
<correspondents>
	<originator>Bullinger</originator>
	<addressee>Johannes Fabricius</addressee>
</correspondents>
<space_time>
	<place>Zürich</place>
	<date>25. Februar 1558</date>
</space_time>
<vo>Zürich StA, E II 373, 91. / Orig. Aut.</vo>
<dr>Gr. II, 58 Exc.</dr>
<re></re>
<note></note>
S. D. Optima fide tuae illae priores mihi sunt redditae.
Gaudeo autem hoc mihi indicatum in tempore, ne inanem illum meum perderem laborem, cum alioqui satis sit quod alias agam.
Vide autem, mi compater, ne unquam vel iubeas vel conniveas vel sciens et prudens in ullam violentiam consentias.
Non placet mihi, ut hic quicquam vi tentetur.
Rationes plurimas tibi indicarem coram, quas literis committere non est tutum.
Video istos omnes eiusdem esse generis et non posse aut velle emendari, nisi etc.
Quae referuntur apud nos nova sane plurima, pleraque eiusmodi videntur, ut vix sint verisimilia, et quae hic recito, non sunt omnino compertissima, ita tamen ad me perscribuntur ex Svevia vel Germania ab amicis.
Oppida Sveviae comitia habent Eslingiaci; nam dicitur Ferdinandus Francofurtum descensurus, illuc quoque venturos electores, ut agant de rege Romanorum creando.
Alii magis comicum quid futurum arbitrantur, ut reges Ferdinandus et Daniae liberos suos coniungant.
Scribuntur expeditiones
bellicas facere principes Brunsvigi, Saxonum, margravios Brandenburgensem et alios quoque.
Alii colligi putant equites in subsidium Philippi, alii in gratiam Ferdinandi.
Fortassis, si sapiunt, consilia sua nolunt cognita esse quibusvis.
Ego ex Augusta Vindelicorum literas expecto; quas ubi accepero, fortassis plura et certiora dabo.
Frendent et tantum non insaniunt Angli et Belgae propter Caletum amissum, et hi quidem militem et pecunias offerunt copiosissimas, ut recuperetur iterum Caletum.
De
Anglis varia referuntur.
Alii aiunt eos dissidere graviter, alii dicunt ipsos venturos in Galliam et extrema tentaturos etc.
Dissidere dicuntur in Saxonia graviter Witembergen(sis) et Wimarien(sis) in religionis negotio.
De quo fortassis brevi copiosiora.
Intelligo abbatem Fabariensem totum negotium suum Septem Cantonibus finiendum tradere, se enim nihil amplius agere posse.
Vellem ego vestrates amica compositione finire molestam hanc caussam; sed hoc dabitur forte, cum indicentur comitia eaque
publica.
Consules meo nomine salutabis amicissime; salutabis etd. Aurelium Schytarcham, Pontasellam, imprimisd. Philippum Gallicium et amicos omnes.
Vale.
Tiguri 25. februarii 1558.
                                              Bullingerus tuus.
Praestantissimo virod. Ioanni Fabritio, Curiensis Rhetiae ecclesiae ministro, compatri et fratri meo charissimo.
^$Chur.
</content>
</letter>