<?xml version='1.0' encoding='UTF-8'?>
<letter id="28052" year="1558" lang="lat">
<correspondents>
	<originator>Bullinger</originator>
	<addressee>Johannes a Lasco</addressee>
</correspondents>
<space_time>
	<place>Zürich</place>
	<date>17. März 1558</date>
</space_time>
<record></record>
<print>Druck: Gabbema, Ep.cl.v. S. 133.</print>
<print>Ep.Calv. [...]</print>
<statue></statue>
<content>
S. D. Spero literas nostras tibi fide optima per Stanislaum D........ ministrum esse redditas.
Interea Anglus huc venit pusillo corpore et ruffa barbula, qui mihi a d.
Ioanne Utenhovio attulit literas, simul etiam a d.
Melanchthone.
Pollicebatur se recta per Bernam iturum Genevam, deinde per nos in Poloniam rediturum.
Dedi ipsi literas, quas Bernam et ad Calvinum portaret: factum hoc 11. ianuarii.
Interim vero iste comparet nusquam, Bernam non venit, neque Calvino quidquam dedit.
Dubito an
mortuus sit in itinere, an literas prodiderit meas nescio quibus.
Genevenses perpetuo foedere coaluerunt cum Bernensibus.
Itaque civitatibus illis reddita est pax, quae aliquandiu periclitabatur.
Tranquillae sunt alioqui ecclesiae Helveticae per dei gratiam.
Dominus velit hoc nobis esse diuturnum.
Colloquium, quod Wormatiae institutum fuerat, absque collatione diffluxit et sine omni fructu, utinam etiam sine damno, dissipatum est.
Principio Saxonum quidam, oblata condemnatione Iulio praesidi, relictis symmystis discesserunt: deinde quum urgerentur a papistis
qui remanserant ex protestantibus docti, ut ipsi quoque declararent quos putarent alienos esse a confessione Augustana, nominatim expresserunt optimum virum Zwinglium ac condemnarunt.
Quam hoc affecerit viros bonos in Helvetia ipse aestimare potes.
Et his coniunxit se etiam Philippus noster.
Nunc laborant quidam pro instruenda synodo, in qua colloquantur docti Helveticarum et Germanicarum ecclesiarum.
Nos nunquam deerimus nostris partibus, deo nos iuvante, qui semper parati sumus rationem
reddere spei quae in nobis est cuilibet petenti.
Sed quanta cum spe colloquium instituatur cum his, qui palam nostros damnant doctores et damnationem scripto ad imperatorem et Caesarem principesque transmittunt, intelligit qui nihil intelligit.
Dominus sarciat defectus illos humanos et concedat omnibus diligentibus veritatem, ut posita invidia, litibus et ambitione, idem sentiant et loquantur omnes.
Vale.
Salutant te nostri omnes cum omnibus tuis, Lysm(anino) Utenh(ovio) etc.
Saluta hos quoque.
Ora pro nobis.
Significa quo loco sint res vestrae.
Festinantissime.
<timestamp>Tiguri 17. martii 1558.</timestamp>
Bullingerus tuus.
Clarissimo viro d.
Ioanni a Lasco, baroni Polono iam in Polonia agenti, domino suo colendissimo et fratri carissimo.
</content>
</letter>