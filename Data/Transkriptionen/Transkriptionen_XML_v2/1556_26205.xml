<?xml version='1.0' encoding='UTF-8'?>
<letter id="26205" year="1556" lang="lat">
<correspondents>
	<originator>Johannes Calvin</originator>
	<addressee>Bullinger</addressee>
</correspondents>
<space_time>
	<place>Genf</place>
	<date>29. November 1556</date>
</space_time>
<record>Autograph: Zürich StA, E II 368, 29.(Siegel...)</record>
<print>Ep. Calv. 2556 (XVI, 331f)</print>
<statue></statue>
<content>
Etsi novum scribendi argumentum non erat, nisi quod tribus
verbis mox intelliges, cogor tamen propter incommodam
valetudinem literas quodammodo abrumpere; nam hoc quatriduo
dysenteria mihi perquam molesta fuit et nunc parum relaxationis
concedit. Rogavit me ante mensem Italus quidam, qui huc cum
familia migravit, an ius civitatis apud vos possit impetrare,
quamvis in ditione vestra non habitet. Neque enim vellet locum
domicilii mutare nec alia de causa civis vester fieri appetit,
nisi ut fratribus suis obtemperet, qui sibi odiosum fore putant,
quod huc concesserit. Hoc ideo diserte testari volui, ne putares
eum astute aliquid venari; est autem vir integer optimęque
existimationis. Peto abs te, venerande frater, ubi primum
dabitur occasio, hac de re ut me certiorem facias. Gaudeo nuper
ad reformandum ducatum Badensem cum Sulcero vocatum fuisse
doctorem quendam Iacobum Andreę, pium et moderatum virum neque
alienum a nobis. Certe ex ipsius Sulceri literis intelligo valde
utilem fuisse eius pręsentiam.
^$Vale, eximie vir et mihi observande frater. Saluta meo nomine
diligenter symmystas omnes. Dominus vos semper gubernet,
tueatur, benedicat.
<timestamp>Genevę 3. calendas decembris 1556.</timestamp>
<address>
[Adresse ...]: Ornatissimo viro et fratri mihi observando
symmystęque integerrimo d. Henricho Bullingero, ecclesię
Tigurinę fido pastori. Tiguri.
</address>
</content>
</letter>