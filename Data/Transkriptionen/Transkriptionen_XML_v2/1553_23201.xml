<?xml version='1.0' encoding='UTF-8'?>
<letter id="23201" year="1553" lang="lat">
<correspondents>
	<originator>Pier Paolo Vergerio [=Vergerius]</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>14. Oktober 1553</date>
</space_time>
<record>Zürich StA, E II 356, 565f. Orig. (Aut.)</record>
<print>Gr. I,  S. 331f.</print>
<print>Ep.Calv. 1828 (XIV, 641f)</print>
<statue></statue>
<content>
Salve Henr[ice] Bull[ingere]. Adhuc cogor
scribere, quia mei non comparent; et differre diutius non
possunt. Interea deus utitur hic mea opella, nec frustra
dico. Nuncius Claven[n]ensis, qui Cęlium comitatus fuerat
et quem sperabam portaturum ad me literas Iosiae mei, recta
ivit Claven[n]am, quum nesciret me hic haerere, et secum
literas abstulit. Heri primum hoc rescivi. Scripsi ergo, ad
me ut mittantur. Oro te, cura, ut literas, quae ad
Gratarolum pertinent, cito ad eum mittantur. Puto tibi non
displiciturum: dedi enim describendas tuas ad
Gene[vensem] sen[atum] literas atque in
Italiam misi ad multos; certe aedificabunt. Puto te audisse
revocatos esse duos card[inales] legatos, qui ad
C[aesarem] et regem Gal[lorum]erant missi
pro pace, et eorum loco missum cardinalem Polum sive
Angliae, quem iam fere in Flandria puto esse. Idem
destinatus est legatus in ipsa Anglia, si putarit
traiiciendum. Multi putant eius nepotem ducturum reginam.
Pacem multi sperant; Italia omnino conquiescit a bello.
Classis regis Marsiliam rediit. Hic omnes lacerabant
Sartlinum, quasi descivisset ad Caesarem; sed vir
prudens atque idem pius affirmavit nuper mihi se scire illum
esse missum ab Henrico legatum ad Ferdinandum et vicissim
hunc legationem misisse ad illum. Legatus noster bene habet;
cotidie sum cum eo. Phil[ippus] aegrotat; Comander suis
vindempiis velut catenis vincitur nunc. Miror te mutatum
esse de vino Rhaetico, quasi habituri sitis istic hoc anno
bona vina, quae certe neque ipsa Valle Tellina sunt futura
bona; sed omnino habiturus fuisses tolerabiliora. Quum
advenero, sedabo omnes querelas de me procul dubio, et me
etiam audies interim. Salvere iubeo generos tuos atque omnes
fratres; commendate me deo precibus vestris. Scribit ad me
amicus e Basilea Serveto illic non deesse fautores;
confirmat scilicet, quod ad te nuper scripsi;
sed haec penes te.
<timestamp>Curię Rhaetorum, 14. octobris 1553</timestamp>
        Vergerius.
Tibi Bullingere.
</content>
</letter>