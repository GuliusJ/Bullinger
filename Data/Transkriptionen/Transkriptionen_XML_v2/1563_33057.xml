<?xml version='1.0' encoding='UTF-8'?>
<letter id="33057" year="1563" lang="lat">
<correspondents>
	<originator>Laurentius Zemlinus</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>9. Mai 1563</date>
</space_time>
<record>Zürich StA, E II 338, 1642. / Orig.(Aut.)</record>
<print></print>
<statue></statue>
<content>
S.P. Quoniam certo persuasum habemus, domine et pater nobis modis
omnibus colendissime, tuam excellentiam et coniugem tuam, matrem
inquam nostram longe charissimam, una cum dilectissima tota
familia tua aeque desyderio nostri atque nos vestri teneri et
aliquid certi de statu profectionis nostrae scire velle ideoque,
quantum per otium licuit, aliquid vobis significandum duxi, nam
pluribus impediti praecipue vero in describendis adversae partis
de negotio s.
triados scriptis in gratiam hic doctorum virorum,
qui diligentia domini Tretii instigati ad scribendum Polonicis
ecclesiis animum appulerunt, copiosiores dare non licuit.
Scias
itaque, mi pater colendissime, hactenus omnia nobis dei beneficio
ex animi sententia succedere.
Verum ut dominus opt.
max.
porro
nostrum hoc iter secundet, vestrum erit, ut pro nobis, ita ut
coepistis, divinam imploretis opem.
Plura propediem sumus
Argentina omnes scripturi, quam cras summo mane navigio sumus
profecturi.
Pueri nostri Stanislaus et Andreas cum Polonis hic
Basiliensibus occupati scribere nequiverunt, qui plurimum vos
omnes salutant deprecanturque, quod non scribant, veniam.
Iubemus
tuam excellentiam paternam una cum matre nostra amatissima et
reliquos nostros optime valere.
Datae Basileę  9. maii 1563. Secunda noctis ex[a]rata.
                         Tuae eccellentiae paternae in omnibus
obsequentissimus
                                                 filius
Laurentius Semlinus.
Clarissimo et doctissimo viro domino H[einrycho] Bullingero,
Tigurinae ecclesiae inspectori diligentissimo, domino suo
perpetuo plurimum colendo.
      Tiguri.
</content>
</letter>