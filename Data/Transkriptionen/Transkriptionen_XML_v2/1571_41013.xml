<?xml version='1.0' encoding='UTF-8'?>
<letter id="41013" year="1571" lang="lat">
<correspondents>
	<originator>Johannes Hug</originator>
	<addressee>Bullinger</addressee>
</correspondents>
<space_time>
	<place>Glarus</place>
	<date>14. Februar 1571</date>
</space_time>
<record>Zürich StA, E II 377, 2509. / Orig. (Aut.)</record>
<print></print>
<statue></statue>
<content>
S.  Non possum ego, vir ornatissime et compater
dilectissime, gratias vel minimas referre his beneficiis,
quę in me semper, inprimis autem in hac mea necessitate,
qua nunc premor maxime, contulisti. Utinam dolium hoc
frumento onustum, de quo mihi scribis, quam mox accipiam.
Video me non omnino a principibus et patribus nostris
amplissimis et observandissimis esse derelictum. Dominum
precabor, ne unquam memoriae ipsorum excidam et ut me
vicissim ita geram, ne se in ingratum beneficia sua
contulisse videantur. Scripsi ego non ita pridem ad d.
Iohannem Wellenbergium, praefectum in Rhinou, ut et ipse,
quando cum venia abbatis fieri conceditur, partitionem
stipendii po[a?]rochiae in Martalen maturare et accelerare
dignetur; scio enim d. Iohannem Heinrichum Locherum hoc
ipsum etiam quam maxime desiderare. Id si fiat, tum, ut
scripsi prius, tantum frumenti, quantum recepi, praesidi
officialium restituam. Decima die februarii dominus deus
charissimum piissimumque virum d. Casparum Tschudium, qui
aliquando amanni officio functus ecclesiae nostrae oeconomus
et quasi basis et columna extitit, ex hac vita vocavit. Hunc
omnes apud nos pie maxime lugent, quoniam sua authoritate,
qua divinitus eximie praeditus fuit, totius nostrae
ecclesiae et reipublicae statum aliquando parum propitium
ceu strenuus et indefessus nauclerus classem fluctuantem in
sinum et portum tranquillum deduxit. Stetit is eo die in
macello, ut carnes reciperet, et apoplexia a domino tactus
subitanea morte migravit. Deus optimus maximus pro sua
benignitate et clementia alium et multos sui similes
substituat, qui et ipsi gloriam Christi et totius ecclesiae
salutem promotam cupiant. Reliqua, quae tibi communicare
volo, in illud usque tempus reservabo, quo oretenus tecum
colloqui concedetur; deus faxit, ut id brevi fiat.
Salvum te cupiunt cum omnibus verbi ministris d. Avienus,
Beldius, Thomas Fabricius, quaestor aerarius, d. Pfendlerus
et reliqui etc.
<timestamp>Raptim Glaronae, 14. februarii anno 71</timestamp>
Tui amantissimus compater
I[ohannes] Hugo Glaronae.
Clarissimo ornatissimoque viro ac domino d. Heinrycho
Bullingero, ecclesiae Tigurinae antistiti fidelissimo,
domino compatrique suo honorando et dilecto.
</content>
</letter>