<?xml version='1.0' encoding='UTF-8'?>
<letter id="43031" year="1573" lang="lat">
<correspondents>
	<originator>Theodor Beza</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>22. Februar 1575</date>
</space_time>
<record>Zürich StA, E II 368, 176. / Orig. (Aut.)</record>
<print></print>
<statue></statue>
<content>
Mi pater, ne nunc quidem absentibus adhuc legatis Occitanis
constitui a nobis
potuit de pacis istius conditionibus, quam utinam adeo
sperare possem quam illam
video, sicuti par est, ab omnibus bonis summo studio expeti.
Interea, quum
intellexerit illustrissimus princeps a legato nunc urgeri,
quod paulo ante
aversatus est, idque non immerito suspectum habeat, mihi non
obscure
significavit magnopere se cupere, ne prius approperent
vestri legati, quam hic
decreverit, quibus conditionibus pax fieri commode posse
videatur. Id quod iam
pridem ab eo factum esset, si Occitani, quorum cunctationem
eo molestius
ferimus, quod eius causas coniicere non possumus, in tempore
adfuissent. Et
tamen intra paucos dies fiet, etiamsi illi non advenerint.
Interea scito,
quiddam esse, in quo magnopere nobis d. Lochmannus noster
prodesse potest; ad
quod perficiendum si fueris illum hortatus, magnopere fueris
illustrissimo principi nobisque omnibus gratificatus.
Bene vale, mi pater, et nos amare perge.
<timestamp>Basilęae  22. februarii 1575.</timestamp>
Tuus Beza.
Eximio Christi servo d. Henrico Bullingero, ecclesiae
Tigurinae vere fido
pastori, domino et patri mihi plurimum observando.
                         Tiguri.
</content>
</letter>