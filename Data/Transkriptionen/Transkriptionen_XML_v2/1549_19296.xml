<?xml version='1.0' encoding='UTF-8'?>
<letter id="19296" year="1549" lang="lat gr">
<correspondents>
	<originator>Simpert Vogt</originator>
	<addressee>Bullinger</addressee>
</correspondents>
<space_time>
	<place>Schaffhausen</place>
	<date>29. Oktober 1549</date>
</space_time>
<record>Autograph: Zürich StA, E II 335, 2124.(Siegel...)</record>
<print></print>
<statue></statue>
<content>
S. Gratias ago tibi, Bullingere humanissime, pro tua in me
benevolentia, qua non solum te, sed et tua charissima pignora,
libros scilicet a te conscriptos aut potius ecclesiae tuae
oblatos mihi communicare dignatus es. non ausus fuissem vel per
somnium sperare tantum thesaurum mihi communicatum iri, nisi
antea saepius tuam in omnes pios humanitatem expertus essem.
Praeterea audaculum fecit in symmystas meos, praesertim Iacobum
nostrum, tua tam prompta benignitas, imo per ipsum erga nos
omneis oblata. Eo nomine tibi infinitas ago gratias relaturus
procul dubio, si mearum esset virium. Remitto igitur, quae
dedisti, in prophetam Zachariam, quae iamdudum remisissem, si
certus contigisset tabellio; non enim vis neque id iniuria ea
omnibus aurigis remitti, ne forte per ipsorum incuriam pereant.
Optarim quidem ea, quae iam in epistolam ad Rhomanos pro
concione dictasti; nam etiam nobis ea inchoata est. (Vide
audaciam meam), si posses iis carere per aliquot dies; sed
delectus eius rei totus penes te sit. Posses enim facillime
retundere audaciam meam hisce dictis, quod prius dedisti satis
et firma et clara in eam epistolam, quibus pro voto uti possim.
Sed novi pios gratia, virtute, cognitione in dies augescere; non
dubito igitur, quin postrema prioribus quamvis solidissimis
solidiora sint. Novi nihil habemus, quam quod legatus noster
rediit a Gallia cum aurea catena (olim Arabum haec erant vincula
popularia; nunc et nos iis libertate prostituta vincimur non
nolentes, sed volentes) summa cum gratulatione <lang lang="gr">...</lang>
ipsius, nostro magno cum dolore. Nam testor deum a nobis non
stetisse, quominus incolumitas et libertas patria apud nos salva
sit. Tu cum omnibus fratribus praecare pro nobis dominum, ut
nostrę ecclesiae misereatur. Interim te tuaque omnia salva
cupimus. Salutant te Lingkius et Grubell[ius]. Saluta ex me
quoque officiosissime D. Theodorum, D. Pellicanum, D.
Gualtherum, pios omnes.
<timestamp>Raptim Scaffusii 4. kalendas novembris anno 1549.</timestamp>
^$Tuus ex animo Simpertus Vogtius.
<address>
[Adresse ...]: Vere pio et erudito viro D. Heinrycho
Bullingero, ecclesiae Tigurinae pastori vigilantissimo.
</address>
</content>
</letter>