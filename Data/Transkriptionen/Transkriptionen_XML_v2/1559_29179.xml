<?xml version='1.0' encoding='UTF-8'?>
<letter id="29179" year="1559" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>16. November 1559</date>
</space_time>
<record>Zürich StA, E II 370, 262. / Orig.(Aut.)</record>
<print></print>
<statue></statue>
<content>
S. Sane nihil habeo nunc, quod illis addam, quas scripsi proxime.
Sabaudię principem Nyßam profectum esse audimus et uxorem eius eum secutam; quid moliatur, nondum certo constat.
Vicinos nostros arma parare et animis esse suspensis scimus; sed spero fore, ut confundat eos dominus.
Nescio, quid cursor hic vester attulerit, num comitia indicentur necne.
Ego affinem habeo Lucernae capitaneum, Herbortum, qui his diebus hic fuit; sed nihil certi ab eo potuimus expiscare.
Quid Glaronae fiat, non
opus est, ut scribam tibi;  metuo, ne tandem plane ruiturę sint illae ecclesiae, nisi dominus eas mirabiliter sustentet; nemini enim cordi est ea res, et ipsimet sibi asciscunt omnia mala haec.
Ex Geneva nihil interea accepimus, nisi quod strenue ędificent nova munimenta et se parent ad obsidionem.
Interea perpetuo novae lites aliae ex aliis inter ipsos et nostros seruntur.
Orandus dominus, ut conciliet mentes nostras in his tantis periculis, ne indesinens illa simultas tandem utrique parti
exitio sit.
De expeditione  Scotica nihil habemus certi neque etiam de interitu regis Philippi.
Habemus lamentabilem historiam ex Hispanica in Germanicam translatam de 14 personis nobilibus et celebribus cum magna pompa et in frequenti principum et totius Hispanię conventu strangulatis et exustis in Hispania, quam et vos habere puto; mihi nunc ad manus non est, alioqui mitterem ad te exemplar.
Remitto tibi literas Fabritii et ago gratias.
Romani ut[inam] perpetuo maneant inpontificati.
Mu[sculus] Locos suos iam typographo tradidit et . . . . . . . . . .  nunc esse sub prelo.
Ursit illum nimis; alioqui animus illi erat eos prius vobiscum communicare.
Salutat is te vicissim et simul omnes alii, quibus salutem dicere iussisti, inprimis d.
Diesbachius, cuius uxor, honestissima matrona, diebus superioribus non modo illius, sed et totius civitatis magno moerore obiit.
Salutat te tuosque mater mea, socer et amici omnes.
Salvi sint tui omnes, fratres item ac symmystę, domini mei observandi.
<timestamp>Bernae 16. novembris 1559.</timestamp>
Ioan[nes] Hall[erus] tuus.
Clarissimo viro d.
Heinrycho Bullingero, Tigurinae ecclesiae pastori fidelissimo, domino ac compatri suo perpetuo honorando.
</content>
</letter>