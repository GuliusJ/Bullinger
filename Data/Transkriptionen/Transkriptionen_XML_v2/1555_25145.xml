<?xml version='1.0' encoding='UTF-8'?>
<letter id="25145" year="1555" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>8. September 1555</date>
</space_time>
<record>ZÃ¼rich StA, E II  336, 401. / Orig.(Aut.)</record>
<print></print>
<statue></statue>
<content>
S.  Significavit mihi tabellio noster, qui meas dederat,
priores, quas Zurzachium miseram, ad te non pervenisse, et
per tuos, qui nuptias comitis Georgii invisuri essent, te
scripturum; quod factumne sit an secus, nescio, nullas enim
ego dum vidi. Locarnensium collectam ursi diligenter, nec
difficiles se nostri ostendunt, modo quid et qua ratione a
reliquis ordinibus evangelicis praestitum sit, intelligant;
quare legatis ad comitia Badensia abeuntibus id negocii
dederunt, ut eam rem diligenter explorent. Ex comiciis
Augustanis scripsere fratres ad me pendere adhuc omnia in
incerto; Ferdinandum prorogationem molire et promittere
librum eam in religione moderationem declaraturum, quam non
dubitet utrique parti et tolerabilem et acceptam fore, novum
nimirum Interim. Verum, quid responsuri sint et admissuri
principes, in eius est manu, qui regit corda regum.
In Pedemontio ferunt turpiter a Caesariano exercitu relictam
oppugnationem urbis S. Iacobi, quamlibet validis eam
machinis consusserint, et viceregem Neapolitanum glande
ictum bombardae interiisse. Historiam lachrymabilem narrabit
praesentium lator de episcopi Anglici casu, pro quo orandus
est dominus, ut in tam gravi calamitate animum obtineat
infractum, sicut obtinuisse hactenus accipimus. Sed vale.
<timestamp>Basileae, 8. septembris anno 1555</timestamp>
<signature>T[uus] Sulcerus.</signature>
Viro praestantissimo d. Heinricho Bullingero, domino et
symmistae colendissimo suo.
</content>
</letter>