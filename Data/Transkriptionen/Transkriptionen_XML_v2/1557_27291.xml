<?xml version='1.0' encoding='UTF-8'?>
<letter id="27291" year="1557" lang="lat">
<correspondents>
	<originator>Friedrich von Salis</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>21. November 1557</date>
</space_time>
<record>ZÃ¼rich StA, E II 365a, 660. / Orig.(Aut.)</record>
<print></print>
<statue></statue>
<content>
Si vales, ornatissime et colendissime domine Bullingere, bene est; ego quidem cum tota mea familia satis bene valeo dei beneficio.
Caeterum diu est, quod ad tuam humanitatem non scripserim, et in caussa quidem est, quod nil habui scriptu dignum, perinde ut ne nunc quidem habeo.
Rogo itaque, me habeas excusatum.
Nunc vero opinabar me isthuc venturum aliasque tibi per litteras id ipsum sigificaram.
Quo autem minus id fiat, in causa sunt quottidiana negocia, quibus urgeor.
Si itaque minus praesto,
quod eram pollicitus, ignosces, et post nundinas quidem divi Pauli proxime futuras, siquidem dominus eousque me servet incolumem, certo et omni negocio, quod me posset remorari postposito te cum reliquo piorum et eruditissimorum virorum coetu sum invisurus.
Interim si gnatus meus indumentis     geat vel aliis quibusque rebus ad sanitatis conservationem vel studiorum suorum profectu  necessariis, etiam atque etiam rogo, ut ei subveniatur cures.
Cum autem post nundinas Paulinas advenero,
quodcumque aes alienum erit conflatum filii nomine, persolvam iterumque dabo operam, etiamsi me nullus moneat, ut domino Lavatero nostro pro Dussio fiat satis.
Porro hodie, simulatque applicui, dominum Ioannem Fabricium nostrum conveni, isque ostensis literis tuis certiorem me reddidit, quid a me ambiat dominus Gessnerus; sed tardius sum monitus, quippe cum opusculum domi habeam et, si praescissem, utique mecum huc portassem et ei misissem.
Quod autem nunc fieri non potest, fiat, cum vos
accessero; mecum enim feram.
Novi nunc ut scribam, prorsus nihil habeo eoque sum brevior.
Vale, praestantissime domine, ac me meosque tibi habe iugiter commendatos.
Precor autem, ut meo nomine uxorem tuam honestissimam cum reliquis domesticis salutes.
<timestamp>Datum Churiae 21. novembris 1557.</timestamp>
Filio meo ne patiaris, quaeso, vestimentum vel alia necessaria deesse; malo enim aeris iacturam quam sanitatis facere.
Iterum vale felicissime.
Tibi deditus utqui maxime Fridericus a Salice.
Clarissimo et undequaque ornatissimo viro domino Henrico Bullingero, domino ac (pa)trono meo mihi summe semperque (co)lendo et observando.
Tiguri.
</content>
</letter>