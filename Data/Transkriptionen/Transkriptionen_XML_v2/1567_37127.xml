<?xml version='1.0' encoding='UTF-8'?>
<letter id="37127" year="1567" lang="de">
<correspondents>
	<originator>Bullinger</originator>
	<addressee>Joachim Bäldi</addressee>
</correspondents>
<space_time>
	<place>[Zürich]</place>
	<date>1. November 1567</date>
</space_time>
<record>Zürich ZB, Ms 59, 364. / Orig. (Aut.)</record>
<print></print>
<statue></statue>
<content>
Frommer, eerenvester etc.  Min willige dienst etc. Diser
stund wirt mir geschriben von Bernn, das man noch nüt wyters
habe uß Franckrych dann das letst. Diser tagen, alls
ettliche vermeint, die Berner vonn könig abzuͦmanen, habe
man darumb geradtschlagt; das meer sye worden, die sach in
Franckrych stande gefarlich, so syend die iren . . . . . . .
*  (*a.R.: ..... ..... viell. namlich?)  Berner sunst
meerteyls heym; sölte man dann die andern abmanen, das es
dem könig jetz amm höchsten stadt, möchte nitt vil bringen
dann nun by dem könig grossen unwillen. Darzuͦ wüssind sy
selbs wol, was sy zuͦ schaffen habind. Wenn sy heym kummind,
söllt man sy dister herter straaffen etc. So ist einer von
Bern heruff von Heydelberg kummen; der sagt zuͦ Bernn, 3000
schwartzer rüter syend in Franckrych, jetzund ziehend noch
4000 hernach zum printzen. Es habe der könig wol och in
Brunschwig gesandt umb rüter, sye der adel und rütery nitt
fast lustig, und sye noch der anzug nitt angangen. Ob imm
aber also sye, das weiß ich nitt; ich schrib üch, wie es an
mich kummen. Gott ist ernstlich zuͦ bitten, das er
Franckrych befride und ein fromme eydgnoschafft in einikeit
und wolstand erhallte. Gott mitt üch.
<timestamp>Datum in yl uff den ersten novembris 1567.</timestamp>
Der üwer alle zyt.
Gruͤssend mir guͦt herren und fründ.
Lieber, könend ir, so schribend dises och an houptman Carli
gen Chur und gruͤssend mir inn.
Dem frommen, eerenvesten herren Jochimen Beldi, allt
landtamen zuͦ Glaris, minem günstigen, lieben herren.
Glaris.
</content>
</letter>