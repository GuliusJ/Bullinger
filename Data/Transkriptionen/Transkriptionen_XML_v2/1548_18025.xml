<?xml version='1.0' encoding='UTF-8'?>
<letter id="18025" year="1548" lang="de">
<correspondents>
	<originator>Ambrosius Blarer</originator>
	<addressee>Bullinger</addressee>
</correspondents>
<space_time>
	<place>[Konstanz]</place>
	<date>1. Februar 1548</date>
</space_time>
<record>Zürich StA, E II 357, 262</record>
<print>Bl. II, 683R.</print>
<statue></statue>
<content>
Gottesgnad und alles guͦts. Ich hab euch gestert by ewerm vetter geschriben
und glich daruff ewere schreiben by dem teutschen schuͦlmaister empfangen; sag
euch ewers fleyß grossen danck.
^$Das ehvolcklis wart ich all stund, wie es stand; dann der landtvogt sich
vernemmen lassen, alls welle er selb gen Zuͤrich diß und anderer sachen
halber. So er keme, wellt das allerbest euch möglich hierinn handlen.
^$Unser sach muͤssend wir allso in geduldt erharren. gott geb grosß unnd vyl
gnad damitt die lenge nitt zuͦ undult und anderm unrat gerathe! Die vulgaria
ingenia senatorum et plebis seind wunderbarlich in der not.
^$Dess Gyslingers<f1>Johannes Gislinger.</f1> halb were guͦt, wa er etwan in zucht und maisterschafft sein
köndt, das er nitt aigen verwaltung hett. Er empeut sich allweg, er wellt sich
lassen ziechen und strauffen; vyllicht ist im ernst. Interim tamen impotentibus
illis affectibus vincitur. Gott erbarm sich sin! Von Baden allso will ich wertig
sein, was ir weyter schreibind.
^$Ich hab euch vor ettlichen tagen brieff uff Bern geschickt; sind noch nitt
dahin kommen; dann der Jung yetz brieff hieher geschriben hat, darinn kain
meldung der andern brieff geschicht. Wellts nitt vergessen.
^$Gestriger zöger, dieweyl er yetz ain aidgnosß ist, mag er on all fahrlichait
wol hinuß kommen; man thuͦt im nichts. Hab im kaine brieff uffgeben wellen,
damitt er nitt von deren wegen etwan in unfal keme.
^$Vom hertzog von Ferrer hab ich hie noch nichts gehört. Das buͦch, davon ich
euch gestert geschriben, Onus ecclesię genant, ist zuͦ Zuͤrich fail;
wellt mirs, sobald ir kondt, zuͦschaffen.
^$Es ist die tag noch ain buͦb zuͦ Hemahofen gestorben under denen, so von
den Steckborern geschlagen worden, und sollend mehr kranck sein. Aber es gibt
den Hemahofern yederman unrecht; das ist das best.
^$Euch gruͤtzend die unseren all. Gruͤtzt die ewern von meinen wegen und
bettend mitt allen truwen fuͤr unß. Gott mitt euch hie und dort ewigklich. Amen.
<timestamp>Datum calendis februarii 1548.</timestamp>
<signature>Tuus Ambr[osius] Bl[aurerus].</signature>
<address> Bullingero suo. Tiguri.</address>
</content>
</letter>