<?xml version='1.0' encoding='UTF-8'?>
<letter id="19001" year="1549" lang="de">
<correspondents>
	<originator>Martin Peyer</originator>
	<addressee>Bullinger</addressee>
</correspondents>
<space_time>
	<place>Schaffhausen</place>
	<date>1. Januar 1549</date>
</space_time>
<record>Autograph: Zürich StA, E )) 335, 2136</record>
<print></print>
<statue></statue>
<content>
Gott verliche euch und euwern ein glückhafftig selig jar, insonders günstiger
her, euwerm früntlichen zuͦschriben und bruͤderlichen ermanung, so yer minem
bruͦder und mir gethon, dancken ich euch uffs höchst, bitten ouch euch uffs
trungenlichest, wellen euwer gemuͤtt und guͦtt hertz von uns nit wenden,
sonders, wo yer etwas achtend zuͦ wolfart des vaterlands reichen, by zitten
warnen und manen. Was uns dann müglich zuͦ frid und eynigkeit ze fürderen,
wollen wier mit guͦttem willen thuͦn. Es sind ouch mine herren gar geneigt
gsin mit zwifachter bottschafft personlich antwort ze geben, als das fruchtbarer
und zuͦ grösserer eynigkeit dienen möchte dann durch blosse geschrifft sölchs
usrichten wie die Basler. Worum sy aber sölchs thüend, ist wol ze mercken, doch
zuͦ diser zit nicht zu achten, sonder in das best ze schiben, besonder gegen
denen, die ein freud in unserm zwitracht haben wurden. Der frid gotts sey mit
uns allen, eüwerer lieben husfrowen ouch etc. Rodolpho Gualthero, minem lieben
bruͦder, sagend minen fruntlichen gruͦß; es latt euch mein bruͦder
Alexander vil guͦtz sagen.
<timestamp>Datum zuͦ Schaffhusen in ill 1. Januarij anno 1549.</timestamp>

<signature>E[wer] w[illiger] Martin Peyer.</signature>
<address>
[Adresse:] Dem frommen, achtbaren und wolgelerten herren M. Heynrichen
Bullingern, predicanten zuͦ Zürich, minem insondern günstigen herren.
</address>
</content>
</letter>