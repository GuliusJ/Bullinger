<?xml version='1.0' encoding='UTF-8'?>
<letter id="22116" year="1552" lang="lat">
<correspondents>
	<originator>Johannes Calvin</originator>
	<addressee>Bullinger</addressee>
</correspondents>
<space_time>
	<place>Genf</place>
	<date>5. Juni 1552</date>
</space_time>
<record>Paris, Coll. Dupuy 102, 28b.</record>
<print>Ep.Calv. 1630 (XIV, 330f); englische Ãœbersetzung: Letters of Calvin II 334, Nr. CCXCIV</print>
<statue></statue>
<content>
Hic pius iuvenis quum Lutetiae habitasset per aliquod tempus
ad vos concessit, ac se ita gessit ut non dubitem et sincero
dei timore et vera modestia esse praeditum. Profecit non
infeliciter in literis humanis. Postea se addixit theologiae
studio, in quo ut maiores faciat progressus scholam et
ecclesiam vestram adire statuit.  Quanquam antea nec tibi,
ut spero, nec cuiquam molestus aut gravis esse in animo
habet, quia tamen mihi visus est probus ac ingenuus pietatis
cultor, sine hoc testimonio eum dimittere nolui.
Duo nostri amici qui nuper vos adierunt nondum sunt reversi.
Utinam aliquid levationis sentiant pii fratres. Nondum
elapsi sunt dies quindecim ex quo tres alii coniecti sunt
Lugduni in vincula. Apud Britones male tractantur fideles.
Burdegalae unus nuper exustus fuit, alii perfida abnegatione
vitam redemerunt. In aliis quoque regni partibus saevitur.
Satagendum ergo quoad licebit. Vale, ornatissime vir et
frater mihi observande. Dominus tibi perpetuo adsit, teque
spiritu suo gubernet. Salutabis meo nomine symmystas.
Genevae die pentecostes 1552. Fratres mei vos plurimum
salutant.
<signature>Ioannes Calvinus tuus.</signature>
Ornatissimo viro et eximio Christi ministro d. Henrico
Bullingero Tigurinae ecclesiae pastori fratri et symmystae
colendissimo S.
</content>
</letter>