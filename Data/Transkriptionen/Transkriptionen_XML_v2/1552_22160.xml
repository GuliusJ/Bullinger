<?xml version='1.0' encoding='UTF-8'?>
<letter id="22160" year="1552" lang="lat">
<correspondents>
	<originator>Matthias Erb</originator>
	<addressee>Bullinger</addressee>
</correspondents>
<space_time>
	<place>Reichenweier</place>
	<date>27. August 1552</date>
</space_time>
<record>Zürich StA, E II 361, 174. / Orig.(Aut.)</record>
<print></print>
<statue></statue>
<content>
Gratia Christi tecum. Quo loco sit libertas Germanica, tot
ubique viduis et orphanis exulantibus, tot aerariis denique
exhaustis, tot frugibus a locustis non Hispanicis, sed
Germanicis corrosis non fuerit operę praetium
significare.
Tu enim pro tua singulari prudentia plus intelligis, imo
divinare poteris de futuro Germanię statu, atque ego
multis verbis deprędicare possim. Olim strenui fuere
Germani, sed nunc seditione, dolis, scelere atque libidine
et ira omnia fervent. O bone deus, averte iram tuam a nobis,
da spiritum et animum, ut te recte colentes vere
resipiscamus atque ut filius nos liberet; tum enim vere
liberi erimus. Noster princeps nondum rediit; agit cum
cognato. Utinam felices sint tractatus, ne a semel confessa
veritate et institutis hactenus in ecclesia nostra
observatis ad mores ducales, quod absit, reformemur. Ita
sumus omnes pertinaces, ut nec ad digitum latum ex veteri
instituto mutaturi simus.   Quid velim, intelligis. Ora pro
nobis dei filium dominum Iesum Christum, ut nos sua solita
clementia servet integros etc.  Stipendiarii Lausannenses
revocati ad vos mittentur. Reliqua ex iuniore Fagio.
Saluta omnes in Christo.  Amen.
<timestamp>Richenvillę, 6. kalendas septembris 1552</timestamp>
<signature>T[uus] Erbius.</signature>
Salutant te nostri in Christo
Viro eximio d. Henricho Bullingero, ecclesię Tigurinę
antistiti vigilantissimo, suo fratri observando.
</content>
</letter>