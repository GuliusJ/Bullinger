<?xml version="1.0" encoding="UTF-8" ?>
<letter id="21302">
<nr>21302</nr>
<correspondents>
	<originator>Wolfgang Musculus</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>12. Dezember 1551</date>
</space_time>
<vo>Zürich StA, E II 360, 169. / Orig. Aut.</vo>
<dr></dr>
<re></re>
<note></note>
S. D.  Quas 28. novembris scripsisti, compater in domino
charissime, prima mensis huius accepi. Distineor occupatione
scribendi Augustanis et ecclesiae illius fidelibus iam
misere periclitantibus pro mea mediocritate succurrendi.
Obtrusus est illis catechismus papisticis impuritatibus
infectus. Hunc miserunt ad me boni viri obsecrantes per
Christum, ut illi respondeam. Non potui votis illorum tam
necessariis et christianis deesse; scripsi igitur et
pleraque illius carptim perstrinxi. Mitto ad te utrumque
exemplar, sed ea conditione, ut adulterina dogmata non legas
tantum, sed et ipse refellas.
Illud, quod de captis Angliae principibus scripsisti, non
satis intelligo, caedatne in detrimentum causae Christi vel
secus; quare te oro, clarius, ubi commodum erit, ea de re
scribas. Metuo insidias et technas Carolinas, ne quid veneni
inferant regno laboranti et nondum satis confirmato. Optime
vale. Heri accepi Caesarem esse Tridenti, ut authoritate
praesentię suae molem Satanae, quo destinata est,
impellat.  Bernę 1551.  12. decembris.
W[olfgangus] Musc[ulus], compater tuus in domino.
Praestantissimo theologo m. Heinrycho Bullingero, compatri
suo in Christo charissimo.
                                             Tiguri.
</content>
</letter>