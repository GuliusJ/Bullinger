<?xml version='1.0' encoding='UTF-8'?>
<letter id="32011" year="1562" lang="lat">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>2. Februar 1562</date>
</space_time>
<record>Zürich StA, E II 376, 61. / Orig.(Aut.)</record>
<print>Gr. II, 363 Exc.</print>
<statue></statue>
<content>
S. Iam quatuordecim ipsos dies vestros expectamus.
Nos, quae tu, reverende pater, scire velles, aut nulla aut perpauca habemus.
Conveni clarissimum virum Herculem a Salicibus (qui et, ut tibi suis verbis salutem ascriberem, me cohortatus est); sed ille negat se scire, quid Veneti meditentur; dicit eos vigilare et se ad omnem eventum praeparare.
Qui Venetiis ex nostris veniunt, mirifice praedicant Venetorum erga se humanitatem; nam ex Rhetis quam plurimi illuc mercatus gratia commeare solent.
Venetae ditionis homines sibi persuadent inter suos dominos et nostros foedus quoddam intercedere, audioque senatum Venetum ei persuasioni satis benigne indulgere.
Affirmat Hercules episcopum Constantiensem concilio  Tridentino pontificis nomine praesidere; sunt, qui affirment eum in omni sua vita biblia  nunquam inspexisse.
^$Paulus Gadius scribit pro certo ferri patres Tridentinos iam cogitare initium facere gravissimarum suarum sessionum; in Italia vero de rebus bellicis nihil nunc agi.
Theodoricus ammanus Svitensis domum reversus dicitur.
Tu omnino operam dabis, ut Glaronenses ius suum obtineant, id est ut sententia semel feratur; nam ego nolim audire, quae passim audio; nomen Tigurinum, quod apud omnes hactenus celebre fuit, paulatim obfuscari incipit.
Non sine ingente dolore haec scribo, et si tu decimam partem audires eorum, quae mihi quotidie ad aures ogganiuntur, diceres me iustas habere doloris causas, sat scio.
Scribunt ad nostros princeps Palatinus elector et
Volphgangus (ni fallor, frater) Palatinus, dux Wirtembergicus et marchio Badensis.
Summa scripti haec est: se audisse pontificem cum suis petiisse transitum aut etiam in posterum petere posse; hortari se nostros, ne verbis blandiusculis credant; colant potius amicitiam et vicinitatem cum Germanis principibus.
Quod si faciant (ut hactenus fecerint), se quoque officium amicorum facturos etc.
Haec summa est.
Audio nostros rescripturos.
Haec fere habui, quae te scire volo.
Fridericus a Salicibus hic apud nos est et recepit se scripturum ipsum.
Vale, reverende in Christo pater.
<timestamp>Curię, 2. februarii anno 1562</timestamp>
<signature>T[uus] Fabricius.</signature>
Amplissimo viro eruditione et pietate et humanitate singulari d.
Heinrycho Bullingero, ecclesię Tigurinae antistiti vigilantissimo, domino et patrono suo.
</content>
</letter>