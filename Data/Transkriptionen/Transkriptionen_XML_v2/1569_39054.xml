<?xml version='1.0' encoding='UTF-8'?>
<letter id="39054" year="1569" lang="de">
<correspondents>
	<originator>Bullinger</originator>
	<addressee>Hans Rudolf Bullinger</addressee>
</correspondents>
<space_time>
	<place>Zürich</place>
	<date>13. August 1569</date>
</space_time>
<record>Zürich ZB, Ms F 37, 343. / Orig. (Aut.)</record>
<print></print>
<statue></statue>
<content>
Gott mitt uns. Es ist gester nienan die meynung xin, wie wir
vermeint; dann min gnediger herr der graff gar nit gen
Schaffhusen gewöllen, sunder gen S.Gallen, Lindow und
darnach gen Augspurg und hab ich die brieff gen Sangallen
und Augspurg schon gerüst. Gester aber sind imm brieff
kommen, das er sin radtschlag geenderet und ist hütt fruͤ
deß willens, noch gen Schaffhusen und dann den Rhyn nider
uff Straßburg etc. Hatt also mitt mir abgeredt, er wölle
noch hütt hie bliben, morn die predig hören, zuͦ ymbiß
ässen, darnach zuͦ 12 uff Berg, by dir zuͦ nacht ässen
und mentag fruͤ uff Schaffhusen. Acht wol, unser Heinrych
Bercker und doctor Käller werdint imm das gleyt zuͦ dir
gäben. Diewyl er aber uff das stät schriben und bottschafft
an inn sine ratschleg änderen muͦß, weiß ich nitt, ob aber
ettwas kumpt, das ers enderet. Dorumb wölte ich kein
besondern kosten anwänden, sunder  mich gemeinlich rüsten.
Gruͤß mir die Susanna, Lisenbeth und din huß etc. All
unser volck gruͤst dich.
<timestamp>Datum Zürych  13. augusti 1569.</timestamp>
Gott beware dich.
H'einrych] Bullinger der ellter.
[Ohne Adresse.]
</content>
</letter>