<?xml version='1.0' encoding='UTF-8'?>
<letter id="27275" year="1557" lang="lat">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>2. November 1557</date>
</space_time>
<record>Zürich StA, E II 375, 508. / (Aut.)</record>
<print>Gr. II, 36.</print>
<statue></statue>
<content>
S. Heri, reverende pater, omnium festinantissime mihi scribendum fuit, ita ut periculum sit, ne bene legere possis, et certe me pudet ad tuas officiosas literas tam tumultuarie respondere.
Ignosce mihi, quaeso, vir clarissime; in tanta enim occupationum concursu, quae me certatim circumstabant, nihil potui dare melius.
Sed et hesterna festinatio in culpa fuit, quod nonnulla omiserim, quibus tamen (crede mihi) tibi, viro occupatissimo minime molestus futurus fueram, nisi me ad id faciendum
quorundam preces impellerent.
Superioribus diebus nobiscum fuit vir summo apud nostros loco Augustinus a Salice, qui aiebat se habere nepotem (ni fallor) ex sorore annos natum 14 aut circiter quem omnino instituisset Tigurum non tam studiorum quam linguae Germanicae addiscendae gratia ablegare.
Rogare ergo me, ut literis apud te intercederem, quo tua opera commode apud vos agere posset.
Recepi id me facturum, quod viro tanto officium meum minime denegare possum.
Nunc quaeso te rogoque, vir
clarissime, si fieri possit, ei de hospitio prospicias mihique, quid effeceris, ante nostras nundinas vel per meum affinem significari cures.
Er wirt den knaben uff die nächstkünfftige Martinsmäß mitt im haruß bringen.
Aber es wäre mir lieb, das man darzuͦ ließe schryben, in was gelt man in han wurde, daamitt ich im sömlichs anzeigte, wüste er sich darnach ze richten.
Haec etiam raptim.
Vale, vir clarissime, et quod humanitate tua abutor, mihi condona.
Causam, cur toties tibi molestus sum,
ascripsi.
Salutem ex nobis dicas honestissimae tuae coniugi in primis, reliquis deinde tuis omnibus.
<timestamp>Curiae 2. novembris 1557.</timestamp>
Ioannes Fabritius tui observantissimus.
Clarissimo viro eruditione et pietate excellenti d.
Heinrycho Bullingero, ecclesiae Tigurinae episcopo vigilantissimo, domino et patrono suo plurimum colendo.
</content>
</letter>