<?xml version="1.0" encoding="UTF-8" ?>
<letter id="22151">
<nr>22151</nr>
<correspondents>
	<originator>Bullinger</originator>
	<addressee>Oswald Myconius</addressee>
</correspondents>
<space_time>
	<place>(Zürich)</place>
	<date>9. August 1552</date>
</space_time>
<vo>Zürich StA, E II 342, 283. / Orig. Aut.</vo>
<dr></dr>
<re></re>
<note></note>
S. D.  Gratissimę fuerunt mihi tuae literae, quas hodie
domum accepi, cum scriptas intelligam in vigilia Ioannis
Baptistae. Di boni, ubi tam diu delituerunt? Venit puella
sub contione sacra et literas ancillae dedit; igitur, quae
illa fuerit, nescio, nec illa dixit, unde ferat aut a quo
acceperit. Interea fuit apud nos Gvaltherus noster, qui ex
te salutem dixit et tuam humanitatem et dilectionem erga nos
praedicavit. Utinam brevi convalescat uxor, ut et tu nulla
excrutieris domestica cura; sed dominus non deerit tuae
pietati.
Apud nos nihil est novi, nisi quod principes dicuntur pacem
cum Caesare iniisse; utinam inde non exoriantur aliquando
bella saevissima et persequtiones gravissimae. Dominus
misereatur nostri. Si certa hisce de rebus acceperis, rem
feceris gratissimam, si communicaveris. Vive et vale.
Augusti  9. anno 1552.
Bullingerus tuus.
Clarissimo virod. Osvaldo Myconio, Basiliensis ecclesiae
antistiti fidelissimo, domino et fratri suo colendo.
</content>
</letter>