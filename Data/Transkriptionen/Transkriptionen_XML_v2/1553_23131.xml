<?xml version='1.0' encoding='UTF-8'?>
<letter id="23131" year="1553" lang="lat gr">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>28. Juli 1553</date>
</space_time>
<record>Zürich StA, E II 336a, 350. / Orig.(Aut.)</record>
<print></print>
<statue></statue>
<content>
S.  Et nos gaudemus Postellum hinc discessisse, cuius
doctrina certe huc tendebat partibus aliquot manifeste, ut
Valentiniorum et gnosticorum deliria non referret solum, sed
superaret etiam. Quid autem exiguis adeo reliquiis ecclesiae
potuisset contingere perniciosius quam venena eiusmodi et
prodigiosa et perniciosa. Apud nos quidem caruit assensu,
nedum adplausu ullius et admonitus est diligenter et
graviterque et gratias egit; sed paulo tamen post sese
itineri dedit. Dominus Iesus donet, ut spiritu ipsius vere
eruditus viam veritatis amplectatur sequaturque aut saltem
ut serventur simplices, ne specie doctrinae capti in errores
impios pertrahantur. Satis enim est et nimium alioquin
malorum et scandalorum in ecclesia. De rege Angliae
consolationem ingentem accepi ex tuis, et horrendum certe
sit indignationis divinae argumentum, si spes in hoc rege
iuvene tanta et tam inusitata in herba adeo praemature
intercipiatur non Angliae solum, sed orbi christiano; quo
magis orandus est dominus, ut, qui mortuos suscitare potest,
et hoc nobis organum servet et tueatur.
Porro quod conflictum Saxonicum attinet, heri accepi eum non
peditum, sed equitum fuisse, in quo vulneratus quidem
Mauricius sit, sed non letaliter neque ex vulnere mortuum,
sicut fama tulerat; marchionem vero inter mortuorum cadavera
repertum, saucium quidem, sed vivum tamen, et a victore
translatum in Wolfenbüttel, in deditionem autem venisse 8000
peditum, interempta utrinque quatuor milia virorum;
cecidisse item dominum ab Heideck, insignem pietate,
prudentia et magnitudine animi virum, primarium Mauriciani
equitatus ducem, pro quo certe praestaret aliquot cecidisse
principes. Haec significata sunt nostris ceu certa. Dominus
misericorditer sedet hoc motus et consensionem donet in
domino Germaniae dissipatissimae et afflictissimae. In
Gallia sic accensus est antichristianorum furor ut nunquam
impensius; videntur velle festinare ad implendam scelerum
mensuram, quo ocyus accensa tam frequentibus incendiis dei
vindicta in eos exardescat. Sed iam vale in domino, qui
<lang lang="gr">kejalalgian</lang> tuam sanare dignetur. Saluta tuos omnes.
<timestamp>Basileae, 28. iulii anno 1553</timestamp>
<signature>T[uus] Sulcerus.</signature>
Viro praestantissimo d. Heinricho Bullingero, ecclesiae
Tigurinae antistiti, symmistae et fratri in domino
observando suo.
</content>
</letter>