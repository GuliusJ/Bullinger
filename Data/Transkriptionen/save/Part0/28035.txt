<?xml version="1.0" encoding="UTF-8" ?>
<letter id="28035">
<nr>28035</nr>
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>Zürich</place>
	<date>20. Februar (1558)</date>
</space_time>
<vo>Zürich StA, E II 346, 391. / Orig. Aut.</vo>
<dr>Ep.Calv.2808(XVII, 46f)</dr>
<re></re>
<note></note>
S. D. Admodum solicitus sum, colendissime mi domine Calvine, frater in Christo dilectissime, quod metuam literas meas ad te scriptas 12. ianuarii dolo interceptas esse, nec tibi redditas.
Venit huc Anglus quidam ex Polonia ac primum literas mihi reddidit acceptas a Philippo, quarum exemplum, imo ipsum autographum, mitto.
Addidit alias quoque ad. Ioanne Utenhovio exaratas, quas hic quoque coniunxi, ut quales sint videas.
Postremo asseveravit se literas ad te quoque habere scriptas ad. Ioanne a
Lasco quas nemini, nisi tibi soli, tradat in manus proprias.
Adiecit, si quid scribere velim ad Calvinum, se quam diligentissime traditurum curaturumque, ac intra paucos dies rediturum, ut per nos redeat nostris quoque literis onustus in Poloniam.
Trado itaque ipsi literas ad te, in quibus brevibus et libere expono, quae acta sint in colloquio Wormaciensi in quo nominatim damnatus sit Zvinglius noster, et confessio Augustana sic confirmata, ut professi sint, in ea se nihil mutasse, neque unquam
mutaturos esse.
Et alia huius generis plurima.
Tradidi eidem literas add. Hallerum et scripta quaedam ac pecuniolam literis inclusam.
Caeterum de his ne verbum scribit Hallerus, neque uspiam apparet Anglus ille.
Qua(n)quam vero non sim suspiciosus neque male de peregrinis sperem, attamen cum non redit neque ullus sermo amplius de hoc homine fit, incipio anxie multa mecum versare.
Si itaque venit Genevam et literas attulit meas, oro liberes me illa molestia etc.
Literasd. Iacobi Andreae dudum ad me missas, sed aliquamdiu in acervo literarum amissas nunc repertas remitto.
Tu Latinam meam summam ex libro eius collectam, olim quoque missam ad te, per hunc tabellionem remitte, ac eidem literas Philippi et Utenhovii trade reportandas.
Si vera sunt quae referunt, gravis domini manus est in cervicibus Anglorum.
Si quid habes certi de ecclesiis Gallicis et vinctis, oro communices ut, si laeta sunt, gratias agamus, si tristia, supplicemus.
Vale et nos ama, ut soles.
Salvi sint fratres omnes.
Tiguri 20. februarii.
                                            Bullingerus tuus.
Clarissimo virod. Ioanni Calvino Geneven(sium) pastori fidelissimo vigilantissimoque domino suo colendo fratrique percharo.
</content>
</letter>