<?xml version='1.0' encoding='UTF-8'?>
<letter id="19269" year="1549" lang="lat">
<correspondents>
	<originator>Georg Frölich</originator>
	<addressee>Bullinger</addressee>
</correspondents>
<space_time>
	<place>[Kaufbeuren]</place>
	<date>[
	kurz vor 29. Oktober 1549]</date>
	<date>[September/Oktober 1549]</date>
</space_time>
<record>Autograph: Zürich StA, E II 346, 533. (Siegel...)</record>
<print></print>
<statue></statue>
<content>
S. Satis incolumem ad uxorem et liberos me rediisse scito.
Ceterum in hoc mihi ipsi irascor, quod tibi atque Gualthero, tum
et Gesnero pro dono datis et partim adscriptis et dedicatis
ibris coram non gratias egerim. Distrahebatur quodammodo animus
meus propter viri illius, quem nosti, pręsentiam; sed spero
meam peregrinationem bene successuram. Historia de pistore, qui
Viennę Austrię nuper sacramentum cęnę domini in lutum
proiectum calcavit, verissima est; brevi enim et nomen autoris
et rem gestam ad te daturus sum. Cęsar haud ita pridem
Antwerpię equo insidens certe visus est, sed eger; instituit,
ut audio, curam sibi peculiarem, ligni videlicet, suscipere et
postea in Germaniam redire; utrum vero prius effecerit, nescitur
adhuc. Magni profecto aliquid molitur; nam pecunias undiquaque
cumulat. Regem Ferdinandum egre ferre aiunt, quod ius imperii
post mortem Cęsaris ei pręripiatur. Augustę res male habent;
nam senatus solum hoc nunc satagit, quomodo evangelii puritatem
aboleat et papatum mere in integrum restituat.
^$Marcellum Theodericum tibi commendo; vir certe frugi est. Quod
autem stipendiarium agit, videtur facere more militum
Cęsareorum, quos olim divus Ioannes Baptista non omnino
reiiciebat neque condemnabat; erant enim illi etnici ducis
famuli. Rogo, ne graveris illi has inclusas transmittere. Vale
et dic es me salutem dominis consulibus, prothonotario atque
toti Musarum choro.
^$Unicum porro te non lateat quandam feminam ex patriciis
Tigurinorum mecum in Termis lavisse, ex qua haud obscure didici
vestros proceres anhelare magistratus Tigurini reformationem ad
exemplar Augustanorum; observate igitur serpentes in sinu etc.
^$Tuus G[eorgius] L[aetus].
<address>: Herrn Hennrichen Bullinger, vorgeern</address>
</content>
</letter>