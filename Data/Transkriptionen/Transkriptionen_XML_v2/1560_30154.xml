<?xml version='1.0' encoding='UTF-8'?>
<letter id="30154" year="1560" lang="lat">
<correspondents>
	<originator>Wolfgang Musculus</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>31. August 1560</date>
</space_time>
<record>Zürich StA, E II 300, 231. / Orig.(Aut.)</record>
<print></print>
<statue></statue>
<content>
S. Compater in domino charissime, ante paucos dies sententiam meam de vestro ad landgra[vium] responso ad te misi nec dubito, quin acceperis.
Mitto iam Locos meos, quos dudum ab Hervagio accepisse te conveniebat; verum quod ab illo per oblivionem admissum et iam a me tam sero sarcitur, tu boni consulas quaeso.
Non peto, ut eos legas, sed ut aliquem illis locum in refertissima tua bibliotheca concedas.
Lectio illorum destinata est non doctis, sed adolescentibus sacrarum literarum
candidatis, nec aliud pollicetus operis huius titulus.
Quo consilio antichristus et satellites illius concilium iam denuo moliantur, nemo cordatus ignorat, neque enim divinandum hoc est, sed ex anteactis omnium manifestissimum.
Forsan ad priora accedit aliquid maliciae; novus enim papa novam excogitat maliciam necesse est et huic conveniens.
Ast deus in coelo est, qui dissipat omnia prorsus paparum quamvis callida consilia.
Optime vale.
Salutem opto tuis omnibus, dominis item ac fratribus.
Bernę 1560. ultima augusti.
<signature>Wolfg[angus] Musculus tuus in domino.</signature>
Praestantissimo theologo m.
Heinricho Bullingero, domino ac compatri suo in Christo charissimo.
^$Tiguri.
</content>
</letter>