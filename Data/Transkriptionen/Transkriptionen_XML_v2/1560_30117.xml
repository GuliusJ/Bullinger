<?xml version='1.0' encoding='UTF-8'?>
<letter id="30117" year="1560" lang="lat">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>8. Juli 1560</date>
</space_time>
<record>ZÃ¼rich StA, E II 375, 60. / Orig.(Aut.)</record>
<print>Gr. II,  193 R.</print>
<statue></statue>
<content>
S. Literae tuae, reverende in Christo pater, nobis sunt redditae; vos autem omnes recte valere vehementer gaudeo.
Ex Italia quae interea habui, misi cum affine d.
d.
Gesneri, nec dubito te iam legisse.
Misi etiam scriptum illud et communicavi cum iis, quibuscum communicari volebas.
Quae de insula obscurius scripseram, sic mihi nunciabatur, esse quandam scilicet insulam, quae distaret Genua itinere unius diei, et eam a Turca occupari.
Quae illa esset, non satis potui augurari, cum mappae nullae
mihi ad manum sint.
Promuntorium enim Sacconense eum tenere non est verisimile.
Trepidatur Genuae et Romae; hoc certum est.
Interea nihil habui, nisi quod pontifex intruserit in carceres Caraphas 7. iunii et quidem cardinalem scribitur in consistorio comprehendi curasse.
Causa autem perhibetur, quod, cum pontifex pridie eius diei cum suis in horto Iulii coenasset, Caraphae conspecti fuerint in eodem horto armati.
De Caesaris Ferdinandi morte subinde rumores Oeniponte<f1>Innsbruck.</f1> ad nos afferuntur.
Haec hactenus.
Dominus te cum tuis omnibus incolumem conservet.
<timestamp>Curiae, 8. iulii anno 1560</timestamp>
                            Tui observantissimus Ioannes F[abricius] M[ontanus].
Clarissimo viro eruditione et pietate excellenti d.
Heinrycho Bullingero, ecclesiae Tigurinae antistiti vigilantissimo, domino et patrono suo plurimum observando.
</content>
</letter>