<?xml version='1.0' encoding='UTF-8'?>
<letter id="41076" year="1571" lang="lat">
<correspondents>
	<originator>Rudolf Gwalther</originator>
	<addressee>Bullinger</addressee>
</correspondents>
<space_time>
	<place>Urdorf</place>
	<date>26. August 1571</date>
</space_time>
<record>Zürich ZB, Ms F 62, 254. / Orig. (Aut.)</record>
<print></print>
<statue></statue>
<content>
S.  Non opus erat, mi pater, te hac molestia fatigare, ut
tuas ad Anglos literas ad me transmitteres; sed agnosco
paterni amoris argumentum et proinde iucunde mihi fuit
illarum lectio. Ego eadem fere scripsi ad Parkhurstum,
Iuellum et Pilkintonem; Grindallo etiam scripsi propter
affinem meum Diethe mum Blarerum, qui ipsi olim convixit.
Quid Montebeligardi actum sit, ex Tossani literis cognosces,
quas mitto. Dignus est Iacobus Andreae, quem Basilienses in
pretio habeant. Quis dubitet eum ex Sulceri consilio illac
iter fecisse, ut Lutherizantes confirmaret falsis promissis
vel etiam fictitia terriculamenta ad Zvinglianismum
propensis obiiceret. Mirum est gigantem illum, cum per nos
transiret, nos non uno pede contrivisse. Sed novum bellum
molitur, ut Tossanus scribit, in quo magis quam hucusque se
ridiculum dabit. Sed quid aliud facerent, qui papatum
instauratum volunt et de sola sede cum Romano antichristo
certamen habent? Remitto tuas literas, meas vero ad
Froschouerum deferri curabo die Martis, si ita volet deus.
Spero me quoque ad diem Veneris domum rediturum, nisi uxoris
et filiolae conditio aliud iubeat.
Salutabis domum totam. Vale, mi pater observande.
<timestamp>Urdorfi  26. augusti 1571.</timestamp>
Tui
observantissimus Rodolphus Gvaltherus.
Eximiae ecclesiae Iesu Christi ministro domino Heinrycho
Bullingero, affini et patri suo haud vulgariter observando.
Zürich.
</content>
</letter>