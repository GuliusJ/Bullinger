<?xml version="1.0" encoding="UTF-8" ?>
<letter id="34014">
<nr>34014</nr>
<correspondents>
	<originator>Theodor Beza</originator>
	<addressee>Bullinger</addressee>
</correspondents>
<space_time>
	<place>Genf</place>
	<date>24. Januar (1564)</date>
</space_time>
<vo>Gotha 404, 109. / Orig. Aut.</vo>
<dr>Ep.Calv. 4072 (XX, 241f) Exc.</dr>
Remitto ad te, mi pater, fratris illius Basiliensis literas et gratiam tibi habeo, quod illas mecum communicaris.
Nos hic dei gratia valemus et nostro more
pergimus.
Coniurati ex Bernensi ditione sese receperunt in agrum Sabaudicum.
Ex captivis duo sunt capite truncati, qui ad mortem usque perstiterunt in sceleris
confessione et pie alioqui mortui sunt.
Servabit nos procul dubio dominus, quamdiu gloriae ipsius intererit hanc ecclesiam, quam praecipue adoritur Satan,
salvam et integram manere.
Calvinus noster luctatur quidem suo more cum morborum agmine, sed nunc rursus mihi videtur forticulus factus.
Balduinus rursum nos
lacessit altera recens edita Cassandri et sua farragine pro ecclesiasticis traditionibus, cui necessario respondebimus.
Castalioni, ut video, nimium verus fui
vates, quum dicerem dominum brevi ipsius blasphemias ulturum, quanquam nolim ego de mortuo iudicare.
Sed ex illis literis in suspitionem adducor sic ab illa
schola meum libellum acceptum fuisse, ut si voluissem aliqua infamia eam aspergere; id vero mihi nunquam in mentem venit, ac proinde, si quando ad illum
scribes, rogo, ut aliquam eius rei mentionem facias, si modo ita faciendum iudicabis.
O miserum illum senem, qui ne diabolo quidem placere potuit, quum sese ei
venditaret! Horrendum sane dei iudicium, quod utinam omnes animadvertant et in eo proficiant! .  . . . .. .  ..
</content>
</letter>