<?xml version='1.0' encoding='UTF-8'?>
<letter id="37050" year="1567" lang="de">
<correspondents>
	<originator>Gabriel Schlüsselberger</originator>
	<addressee>Bullinger</addressee>
</correspondents>
<space_time>
	<place>Nürnberg</place>
	<date>18. Juni 1567</date>
</space_time>
<record>Zürich StA, E II 356, 287f. / Orig. (Aut.)</record>
<print></print>
<statue></statue>
<note>Schulthess-Abschr., am 17.6. 92 von Urs Leu aus dem Zw.Ver.Archiv an HBBW zurück.</note>
<content>
Salut durch unsern herrn Jhesum Christum. Amen. Erwirdiger
unnd gonstiger herr Bullinger, eur und der eurn gesonthait
hoert ich hertzlich gerne. Ich für mein thail sag got dem
herrn lob unnd danck, der wolle unns sein genadt weiter mit
thaillen. Mein negst schreiben war durch herrn Christof
Thretio, der hofnung, er seye wol dahin khomen. Sider hab
ich einen brief an ine gehorrig empfangen, haben  ir die
guteter zu gestelt, mit bit ime solchen lassen
uberantworten, ime auch mein freuntlicher grues antzaigen.
So ist diss mein schreiben allain, dass alhie die sag, dass
der Spanisch zug uber Jenf unnd Schweitzerlandt sol
angesehen sein. Unnd sol der babst ain legaten dem duc Dalbi
in Dilligenea geschickt, ine ermant, er solle nit
unterlassen, die stat Jenf zu beckriegen auch in grundt
schlaifen. Ist ime zur antwort worden, er hab solches von
seiner maiestat auch befelch, aber ine sehe für gut an, dass
zuvor der könig auss Franckreich auch in die pundtnus
gebracht werde, sonst wurde es hart zu ghan. Auf solches sol
der legat an frantzhosischen hof postirt haben; was er
ausricht, gibt die zeit. Wan der frantzhoss hinckt, moecht
es warlich ubel zu ghan, aber doch wollen wir got
verthrauen, der ist stercker dan alle potentaten. Es ist
auch die sag, der von Ladran soll 2 regiment knecht zu
Augspurg dem koenig aus Spania zu gutt aufrichten, soll auch
sonsten grosse bestallong vonn pferden haben. So die sachen
mit dem hertzog vonn Savoy unnd den Bernern nit vertragen,
moecht es sich warlich zu einem ernst schickenn. Gott wolle
seinen zorn von uns wenden und sich seiner armen
christlichen kirchen erbarmen. Ir werdt vonn solchem allem
besser wissen haben, alls ich euch nit antzaigen khan; mit
bit, so ir wass habt, so es anderst zu schreiben taugt, mir
solches mit zu thaillen.
Neuhe zeitung aus dem Niderlandt schreibt man, dass mann die
armen christen
sehr verfolgt. Zu Vallencienna soll man 2 predicanten unnd 3
furnemb burger mit dem strang unnd schwert gericht haben,
also dass die persecution gross; auch sollen etliche fursten
des reichs ire potschafft daniden gehabt, fur die arme
christen gebetten, aber alls die sag, wenig ausgericht. Gott
wolle sich irer erbarmen. Sonnst nichts auf dissmal mit bit,
wollet mir mein schlecht ainfeltig schreibenn zu gut
annemen, unnd thue euch in schutz und schirm des hochsten
beffelln. 
<timestamp>Datum in Nurnberg den 18 iunii 1567.</timestamp>
<signature>E. e. dienstwilliger Gabriel Schlusselberger.</signature>
<address></address>
</content>
</letter>