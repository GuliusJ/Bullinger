<?xml version='1.0' encoding='UTF-8'?>
<letter id="22004" year="1552" lang="lat">
<correspondents>
	<originator>die Prediger vom Glarnerland (Valentin Tschudi)</originator>
	<addressee>die Prediger von Zürich</addressee>
</correspondents>
<space_time>
	<place>Glarus</place>
	<date>5. Januar 1552</date>
</space_time>
<record>Zürich StA, E II 359, 2891. / Orig.(Aut.)</record>
<print></print>
<statue></statue>
<content>
Vigilantissimis Tigurinae ecclesiae episcopis a verbi
ministris gratiam et pacem. Accessit ad nos d. Augustinus
Talpius, qui multis annis verbi ministerio apud nos
praefuit, indicans se a vobis revocatum eamque vocationem
ipsi ultra non negligendam petiitque a nobis literas, ut
nostro testimonio comitatus ad vos rediret. Quod primum
nobis molestum erat cupientes eum apud nos diutius manere
atque, ut id faceret, rogantes. Postquam vero incumbentem
necessitatem nobis exposuit, eum diutius retinere
importunum, literas autem denegare iniquum nobis visum est.
Damus igitur illi testimonium hoc non emendicatum nec
occecato iuditio, quod saepe fieri assolet, sed solam
veritatem sequentes. Caeterum ipsius in ministerio fidem aut
in conversatione integritatem magnis laudibus extollere
superfluum esset; haec enim sunt vobis compertissima. Illud
saltem addendum putavimus: discessit a nobis magno sui
desiderio relicto non apud ecclesiam tantum, cum praefuit,
sed apud omnes nostrae religionis concives, qui cum multis
praecibus eum a consilio dimovere conati essent, audita
necessitate ei resistere non expedire putabant; non enim
aeque nobis vobiscum conditio est, cum aut senio aut morbis
confectis parva, quod ad victum attinet, spes sit reliqua;
sed nobis in deo fidendum, illi sua occasio non omittenda.
Demum eum vobis commendare, ut ipsum benevole suscipiatis,
opus non est, cum antea prompti sitis; illud autem rogamus,
ut regionem nostram commendatam habeatis, si quando penuria
ministrorum incidat; nam quod ad ecclesiam, cui praefuit
Augustinus, attinet, ipse indicabit. Valete. Ex Glarona  5.
ianuarii anno 1552.
Ad mandata vestra paratissimi
ecclesiae ministri apud Glaronam.
Valentinus Schudus obsignavit.
<address></address>
</content>
</letter>