<?xml version='1.0' encoding='UTF-8'?>
<letter id="39005" year="1569" lang="lat">
<correspondents>
	<originator>Tobias Egli</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>10. Januar 1569</date>
</space_time>
<record>Zürich StA, E II 376, 162. / Orig. (Aut.)</record>
<print>Gr. III, 140f. Exc.</print>
<statue></statue>
<content>
S. Literas tuas, vir clarissime colendissimeque d. pater,
una cum scripto inserto accepi nec illud nunc remittere
potui, cum a benevolo et amico quodam singulari nondum esset
restitutum. Is autem e numero quoque nostro est, quod ideo
scribo, ne tuae liturae indicium te excruciat. Remittam
proxime et quamprimum recepero. Sed non dissimilia in hoc,
quod mihi nuper perscriptum est. Recentius nihil habemus,
nisi quod ipsi nunc adversarii affirment pugnam com[m]issam
esse in Gallia, sed utrisque luctuosam et cruentam.    -
Nostri heri ad comitia profecti sunt. Audiemus brevi, quid
in causa Cellarii definiatur. Ulciscendam hanc iniuriam
convenere 2 Foedera, ex tertio etiam non paucae
communitates. Sed verbis exequi vix possum, quantum plena
manu monachorum fautores concursaverint oppugnaturi, si quos
minus benevolos sentirent, et periculum est certe, ne
munusculis eiusmodi emolliant durissimos quosvis. Legatus
noster affirmat Venetum senatum inquisitores ipsorumque
artes repudiasse et amolitos esse. Haec hactenus ocyssime.
Anxie exspectamus historiam comissi proelii Gallici, nec
parum prodesset causae nostrae, si ante finem comitiorum
percrebesceret.
Vale, vir amplissime; serveris aeternum ecclesiae dei.
Curiae 1569.  10. ianuarii, quo tuarum nullas adhuc.
Resalutant te nostri omnes cum laetissimi anni imprecatione.
Amplitudinis tuae subiectissimus Th[obias] Eg[linus].
Amplissimo viro d. m. H[ennrico] Bullingero, ecclesiae
Tigurinae ministro clarissimo et primario, d. suo aeternum
colendissimo.
Ann h. pfarrer zum Grosen Münster zuͦ Zürych,
</content>
</letter>