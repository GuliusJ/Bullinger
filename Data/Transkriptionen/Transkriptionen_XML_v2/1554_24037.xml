<?xml version='1.0' encoding='UTF-8'?>
<letter id="24037" year="1554" lang="lat">
<correspondents>
	<originator>Lelio Sozzini</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>5. Februar 1554</date>
</space_time>
<record>Zürich StA, E II 359, 2903. / Orig.(Aut.)</record>
<print></print>
<statue></statue>
<content>
Gaspar ille, nobilis Pomeranus, qui nuper ex Italia redibat
et cui tu scriptum Serveti ostendere te posse dicebas,
nuntium mihi tristissimum attulit matrem charissimam
excessisse e vivis, quod me consiliaque mea valde
perturbavit, quamvis non desperem neque abiiciam animum,
quin potius humiliatus sub potenti manu dei expetto, quid
ipse de me quoque statuerit. Verum tu precibus, ut adsit
mihi atque eripiat omni malo, contendere non cessabis.
Literas ad Vergerium quaque mittas, oro. De gratia dei
libros tuos devorabo, quamprimum videre et consequi potero.
Diutius hic hęsi, quam putaram; sed cras deo dante
discedam et scribam ad te Geneva copiosius. Interea bene
vale Laeliique tui cum aliqua benevolentia recordare. Amicos
omnes saluto. Basileę  5.* februarii 1554.
(*a.R.: viell. 15.)
Tui studiosissimus Lelius Sozinus.
In Burgundia rursus excitata est magna persecutio.
Doctissimo atque optimo viro domino Henrico Bullingero
imprimis colendo.
Tiguri.
</content>
</letter>