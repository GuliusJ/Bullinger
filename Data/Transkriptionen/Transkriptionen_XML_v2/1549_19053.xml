<?xml version='1.0' encoding='UTF-8'?>
<letter id="19053" year="1549" lang="lat">
<correspondents>
	<originator>Thomas Blarer</originator>
	<addressee>Bullinger</addressee>
</correspondents>
<space_time>
	<place>Griesenberg</place>
	<date>8. März 1549</date>
</space_time>
<record>Autograph: Zürich StA, E II 357, 320</record>
<print>Bl. III, 18R.</print>
<statue></statue>
<content>
S. Quo sacramento et quibus syngraphis se obstrinxerit senatus et civitas
Constantiensis erga regem Ferdinandum et posteros domus Austriacae dominos,
diserte intelliges ex conceptorum verborum exemplo, quod dare ad te volui, qui
nuper fratri et mihi liberaliter communicaris causam legationum inter se
Helveticarum de questione ratificandi concilii et id genus. Quęso tamen,
lectum aut etiam descriptum exemplum, quod mitto, ad me remittas, et si quem
eius participem feceris, quod nolim praeterquam fidissimos, ne prodas nomen
meum. Res non est obscura quidem; sed formae plerisque etiam civibus annotatio
desyderatur. Obsecro et illud, reversis legatis vestris e comitio
Thermopolitano, si quid perceperis vel quęsitum vel responsum esse, quod
pertineat ad Constantienses per Turgoiam et Helvetiam sparsos exules, eius uti
me efficias certiorem. Commenda me symmystis tuis cęterisque piis et eruditis
viris. Vos sic deplorate casum nostrum, ut is fiat exemplo conservandarum rerum,
quę piis supersunt; qualis enim fuerit status urbis nostrę non ignoratis.
nunc de ea veluti apud Ezechielem 19,13f. rite predicatur: [...] <lang lang="hbr">hebräisch</lang>. Talem ab Helvetia planctum prohibeat benignus pater celi,
exercituum dominus, et reservet aliquas tandem relliquias nomini suo
amplificando! In eo vale et me ama.
<timestamp>Griesenbergę VIII. Martii MDXLIX.</timestamp>

<signature>Thomas Blaurerus tuus.</signature>
<address>
[Adresse:] (vor 315): D. Henrico Bullingero, Tigurinorum evangelistę,
amico suo observando.
Zurch.
</address>
</content>
</letter>