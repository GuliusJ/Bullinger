<?xml version='1.0' encoding='UTF-8'?>
<letter id="31179" year="1561" lang="lat">
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>24. November 1561</date>
</space_time>
<record>Zürich StA, E II 376, 44. / Orig.(Aut.)</record>
<print>Gr. II,  351f. R.</print>
<statue></statue>
<content>
S. Tuae literae, reverende in Christo pater, mihi hodie, sed vesperi redduntur.
Non habui, quod rescriberem; d. Hercules a Salicibus recepit se omnino ad te scripturum; nam te observat et amat, sed dicebat se verecundari, quod inter scribendum Italizaret et Latine non posset.
Filius Rhodolphus sancte promisit se porro mature satis nos de rebus Venetis edocturum; nam sibi optime de iis constare.
Dum ergo ipse nihil scribit, non puto esse, quod nos scire referat.
Quae nuper de Vergerio scripsi,
nonnihil concitatus scripsi, sed vera scripsi et multa possem adiicere, sed mihi nunc reservo.
Brentii librum non vidi et dubito, si nominatim contra te scripsit; nam Vergerius id factum esse pernegat.
Non est, quod mittam librum Vergerii; nam cives nostri et inter eos d.
Balinggetus de eo ad me retulerant; interim inspexi ipse, ist des Vergerii widerruͦff;  nam te illum librum habere ex eo colligo, quod Vergerius inter alia, cum de te conquereretur, et haec adiecit: te cum illum librum
inspiceres, indignabundum eum ex manibus abiecisse, quod tibi in causa sacramenti non satisfaceret.
D. d. Martyrem salvum et incolumem redisse nobis gratulor.
Promiserat noster consul se acta Domus Dei communicaturum; sed nondum fecit; mittam, cum dederit.
Plura nunc non possum.
Vale, reverende in Christo pater.
Consignavi contiones meas Inlantii habitas in unum libellum.
Deus mihi testis est, quod non vener aliquam gloriolam, sed totus in eo sum, ut nostros confirmem; nam procul dubio pontifex
alia quoque aggredietur.
Si is liber meus satisfecerit censoribus, rogo te, ut per occasionem aliquam Froschouero author sis, ut eum excudat mature; nam tale genus argumenti est, quod propter novitatem esse gratiosius.
Vale, vir clarissime.
<timestamp>Curię, 24. novembris anno 1561</timestamp>
<signature>T[uus] Fab[ricius].</signature>
Amplissimo viro eruditione et pietate excellenti ecclesiae Tigurinae doctori vigilantissimo, d.
Heinrycho Bullingero, domino et patrono suo observandissimo.
</content>
</letter>