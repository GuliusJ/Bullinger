<?xml version='1.0' encoding='UTF-8'?>
<letter id="21162" year="1551" lang="lat">
<correspondents>
	<originator>Johannes von Ulm</originator>
	<addressee>Bullinger</addressee>
</correspondents>
<space_time>
	<place>Bradgate</place>
	<date>12. Juli 1551</date>
</space_time>
<record>Zürich StA, E II ..., ... / Orig.(Aut.)</record>
<print>Zur.lett. III,  S. 436.</print>
<print>Ep.Tig. III,  S. 287f.</print>
<print>Füslin, Cent. 72 (S. 292f)</print>
<statue></statue>
<content>
Si vales, bene est; ego quidem valeo. De rebus omnibus, quae
ad tuam dignitatem pertinent, quid a me sit actum et porro
constituendum, ad te, simul ac primum e Scotia redii
diligenter perscripsi. Nunc summatim tantum ac breviter ea
persequar, ne si forte priores literae intercipiantur, id
omnino, cuius tua multum interesse puto, a me neglectum esse
videatur. Ac primum sermones tuos a principe vehementer
probari scias: mihi quidem et compluribus sane est certo
persuasum, te qui[d]quid habueris iudicii de sacris rebus in
illum librum contulisse. Faxit modo ille princeps deus et
summus rerum omnium moderator, ut voci ac doctrinae filii
sui, nunc per terras et maria magnifice resonanti, vita
nostra aliquando et actiones respondeant. Se scripturum ad
te princeps affirmat simul ac Londinum aut Bradgaet redeat;
nunc se tibi per multa et gravia negocia vult excusatum,
quibus plus quam dici possit est implicatus: rogat interim
vehementer, ut silentium suum aequo ferre velis animo.
Literas Iohannae Grayae filiae domini iam istuc perlatas
existimo, quibus gratam se tibi ac memorem comprobare
studet; sed quia literae fere semper sunt in periculo, ne
vel intercipiantur vel omnino negligantur, earum exemplum
esse tua causa rescribendum putavi. Illud ad verbum sic se
habet: *  (* a.R.: .... .... ... ...)
f. 2175b. 270e. /:                         Tui
studiosissimus Ioh[annes] ab Ulmis.
Viro doctissimo et pietate praestantissimo Heinricho
Bullingero, domino suo colendissimo.
                                      Tiguri.
</content>
</letter>