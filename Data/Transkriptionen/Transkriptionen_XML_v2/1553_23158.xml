<?xml version='1.0' encoding='UTF-8'?>
<letter id="23158" year="1553" lang="lat">
<correspondents>
	<originator>Konrad Lycosthenes</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>31. August 1553</date>
</space_time>
<record>ZÃ¼rich StA, E II 343a, 447. / Orig.(Aut.)</record>
<print></print>
<statue></statue>
<content>
S.P.D.  Quas scripsisti literas cum novis atque catechismo,
quem ob temporis brevitatem inspicere non potui, accepi
diligenter, quo nomine non immerito, Bullingere ornatissime,
gratias ingenteis ago, qui subinde nova ex diversis orbis
partibus tibi allata tam humaniter communicas. Nos autem de
hisce rebus omnibus ne verbum quidem audivimus; silent enim
nunc ad duorum fere mensium spatium omnia. Quo fit, ut nihil
tibi scribendum modo offeratur. Sulcerus si quid habet,
procul dubio communicabit. Advolavit nuper ad nos ex Augusta
Vindelicorum d. Hieronymus Wolfius, qui licet Fuggeris,
quorum stipendio et mensa alitur, sit familiarissimus, nihil
tamen novi referre nobis potuit. Dabunt tamen quaedam nobis
Francfordienses, quae instant, nundinae, ex quibus si quid
allatum fuerit, diligenter communicabimus. Vale cum uxore et
tota familia nobis et ecclesiae Christi diu salvus et
incolumis. Fasciculum ad d. Erbium diligenter curabo per
Westhemerum, qui ad ecclesiae ministerium nuper a principe
Gregorio in pagum prope Richenwylam vocatus est. Iterum
vale. Basileae raptim, ut aparet,  31. augusti anno 1553.
<signature>T[uus] Lycosthenes.</signature>
Pro munere mihi acceptissimo gratias tibi ingentes ago et
habeo, donec referendi sese nobis adferet occasio.
Clarissimo viro d. Henrico Bullingero, urbis Tigurinae
episcopo, summo amico.
Tigurum.
</content>
</letter>