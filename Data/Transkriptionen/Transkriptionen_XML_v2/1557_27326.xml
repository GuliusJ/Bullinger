<?xml version='1.0' encoding='UTF-8'?>
<letter id="27326" year="1557" lang="lat gr">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>21. Dezember 1557</date>
</space_time>
<record>Zürich StA, E II 359, 2970. / Orig.(Aut.)</record>
<print>Teildruck: CO XVI 745f. (Ep. 2778.)</print>
<statue></statue>
<content>
S. Praefationem in Decades misi proxime ad fratrem; non enim erat mihi tum ad te, colendissime domine compater, scribendi ocium.
Oro, ut illam corrigas, mutes, deleas, adiicias, detrunces, quicquid visum fuerit.
Titulum autem pro tuo arbitrio fingas.
Vereor Apiarium ante nundinas opus hoc absolvere non posse, si non altero adhuc utatur proelo; vix enim ante calendas ianuarii admedium illius pertinget.
Commentaria tua in Apocalypsin quoque versa iam esse audio; cupit Froschouerus ea apud nos
imprimi idque sub ipsius nomine, quod quidem Apiario valde erit gratum, nec quisquam hoc impediet.
Expecto usque quid tibi videatur de confessione illa altera Bezae et Farelli.
Ego quid sit illud: Panis est <lang lang="gr">koinvnia</lang> corporis, id est, res illa quam quum sumimus filius dei vere adest, capere non possum.
Lego quidem Paulum
panem vocare <lang lang="gr">koinvnian toy svmatos</lang>, sed quod filius dei vere quum illum sumimus adsit, non satis intelligo.
Si enim volunt corporaliter illum tum adesse, errant et nos decipere hac loquendi formula conantur.
Si vero spiritualiter, hoc est gratia et virtute
sua illum tum adesse volunt, quum hanc rem sumimus, videntur gratiam symbolo alligare velle.
Quid enim impedit, quominus sic ante et post sumptionem quoque nobis adsit, et non tantum tum quum sumimus? Faciunt ergo istis sutelis, ut valde a conventu, quem tantopere urgent, abhorream.
Quomodo enim consuletur veritati, si nunc incipiant nostri in tam varias se vertere formas? Quae vero poterit esse concordia in dubiis istis loquutionibus? Simplicem esse veritatis orationem gentiles quoque agnoscunt
et scribunt autores.
Eam multo magis inter nos obtinere vellem.
Quid vero sperabimus pacis ab istis, qui congestis confessionibus tam pertinaciter opinioni suae inhaerent, sicuti facere videmus Saxones? Quid, obsecro, putas faciendum, si ad colloquium requiramur? Satius esset, meo iudicio, ab illo abstinere, quam re infecta ad certamen redire.
Quid vero effici possit, non video.
Novi nihil habemus.
Foedus Genevense iam prorsus confirmatum est et instrumenta obsignata.
Expectamus abs te, quid tu habeas.
Mitto iterum terniones aliquot Decadum.
Nostri te omnes salutant, inprimis Musculus.
Salvam cupio totam domum tuam una cum omni ecclesia.
Bene vale.
<timestamp>Bernae 21. decembris 1557.</timestamp>
<signature>Ioan(nes) Hall(erus) tuus.</signature>
<address>
Clarissimo viro d.
Heinrycho Bullingero, Tigurinae ecclesiae pastori fidelissimo, domino et compatri suo observandissimo.
M. Heinrych Bullingern zuͦ Zürich.
</address>
</content>
</letter>