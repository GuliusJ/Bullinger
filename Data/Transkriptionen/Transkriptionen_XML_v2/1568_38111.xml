<?xml version='1.0' encoding='UTF-8'?>
<letter id="38111" year="1568" lang="lat">
<correspondents>
	<originator>Tobias Egli</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>28. September 1568</date>
</space_time>
<record>ZÃ¼rich StA, E II 377, 2445. / Orig. (Aut.)</record>
<print>Gr. III,  119.</print>
<statue></statue>
<content>
S.  Ultimas, vir clarissime, quas ad me dedisti, accepi, et
de facto cum vestro tum Bernatum et Scaphusianorum instituti
omnino vestigiis eiusmodi debebamus et nos insistere; sed de
revocatione relictorum nihil affirmarem. Gratias deo agemus,
si clamoribus nostris rem eo deducere possumus, ne quis de
integro proficiscatur; non dici enim potest, quantae
largitiones quantaque pecuniarum vis hinc atque inde
circumvolitet. Crastino die aderit legatus cum pecuniis,
quibus oppugnet omnes et hospicio aut convivio lautissimo
multos excipiet, si quos emollire vel duriores etiam possit.
Haec mihi retulit bonus ille senex, de quo tibi nuper
scripsi, quem syncere mecum agere arbitror. Is perstat etiam
in ea sententia de structis insidiis nuncio Condensi; caveat
ergo. Retulit etiam regem Gallorum constituisse ambos suos
in Helvetia legatos, ut filiam Maximiliani ambiant regique
in uxorem petant. Nostri facile tolerant legati scriptiones
in Foedera, quibus ipse monet, ne expeditio nova differatur.
Haec hactenus ocyssime.
Curiae 1568.  28. septembris.
Tuae dominationi subiectissimus Th[obias] Eg[lius].
Amplissimo viro d. m. Hennricho Bullingero, d. suo
colendissimo.       Zurych.
</content>
</letter>