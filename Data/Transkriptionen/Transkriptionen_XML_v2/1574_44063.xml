<?xml version='1.0' encoding='UTF-8'?>
<letter id="44063" year="1574" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>17. Juli 1574</date>
</space_time>
<record>Zürich StA, E II 370a, 507. / Orig.(Aut.)</record>
<print></print>
<statue></statue>
<content>
S.  Literas illas alteras iam ante quatriduum paraveram
missurus eas ad te sive
per filium meum, qui illuc profecturus erat, sive per
cursorem nostrum, qui
hisce diebus ad vos profectus est; sed uterque eorum me
frustravit, meus quod
negotiis cancellariae occupatus et retentus ire non potuit,
alter quod curam in
hunc coniecerat. Interea vero tuas per cursorem hunc vestrum
accepi et misi eas
ad Steigerum meum, imo nostrum; sed ipsummet adhuc convenire
non potui. Avertat
dominus a nobis pestes has Iesuitas! Scribit interim quoque
legatus regius ad
nostros petens regi Polono transitum per nostram urbem.
Cives nostri sunt
inquieti admodum, dum unus illi hunc concedere, alter
concedere non vult;
arbitror tamen illum non hac profecturum. Interea, si velit,
nescio, quomodo
honeste illi negari possit, cum simus illi aeterno pacis
foedere iuncti.
Accepimus quoque ex Argentina ea, quae hic simul mitto;
videbis, quomodo rex
ille ex Polonia discesserit wie ein katz uß dem tubhus.
Priores simul mittere
placuit, non quod aliquid singulare contineant, sed quod in
his remitto ea, quae tu iam ante ad me miseras.
Bene et iterum vale. D. Simlero ad ea iam non respondere
possum, quae proposuit;
faciam tamen id propediem. Salutabis illum mihi interea
diligenter.
<timestamp>Bernae  17. iulii 1574.</timestamp>
H[allerus] tuus.
</content>
</letter>