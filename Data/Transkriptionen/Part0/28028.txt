<?xml version="1.0" encoding="UTF-8" ?>
<letter id="28028">
<nr>28028</nr>
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>1. Februar 1558</date>
</space_time>
<vo>Zürich StA, E II 376, 2. / Orig. Aut.</vo>
<dr>Gr. II, 54 R.</dr>
Ersamer, günstiger her und gevatter.
Diss alt müterli, so disen brieff bringt, hat mich jetz vylmaalen lassen betten, iren ein fürgeschrifft an üch ze geben, han iren ze letst dasselb nit wol können abschlachen.
Sy gibt sich uß für ein Bullingerin von der muͦter, hat ein arbetseligen, ellenden man gehan, Joachim Gochlinger, der sy schnöd und übel gehalten hat und iren nit ein haller oder hallers wert hinder im verlassen.
Die guͦt frouw wäre gern widerum zuͦ irem bruͦder gaan Mellingen, in desse
ungnaden sy ist, bittet üch früntlich, ir wöllind iren um gottes willen ein zedelin an denselben ze schryben nit abschlachen, vermeint sy hiemit ester drostlicher irem bruͦder under die ougen ze kommen.
Günstiger her und gevatter, ir thuͦnd ein groß almuͦsen, so ir der armen, alten, übelmügenden frouwen etwas beholfen und beraaten sind.
Gott der her wölle üch hieharumb den laan geben.
Hyemit sind gott befolchen.
Geben zuͦ Cur den 1. hornungs anno 1558.
Ioannes Fab[ricius] ü[wer] w[illiger].
Dem eerwirdigen, wolgelerten herren h.
Heinrych Bullingern, pfarhern Zürich zuͦm Grossen Münster, synem günstigen herren, ze antworten.
</content>
</letter>