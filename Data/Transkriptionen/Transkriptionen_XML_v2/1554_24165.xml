<?xml version='1.0' encoding='UTF-8'?>
<letter id="24165" year="1554" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>[Bern]</place>
	<date>11. August 1554</date>
</space_time>
<record>ZÃ¼rich StA, E II 359, 2943. / Orig.(Aut.)</record>
<print></print>
<statue></statue>
<content>
S.   Quaesivit bonus hic frater conditionem apud nos, quam
tamen non invenit; horrent enim nostri peregrinum idioma
mirum in modum. Praedixi illi idem eventurum Tiguri; voluit
tamen ad vos proficisci inde Augustam petiturus, opinor.
Habet uxorem et duos liberos. Duos coronatos a nostris
accepit pro viatico. Rogavit, ut ipsum tibi commendarem;
quod etsi aegre facio, quia te satis alias eiusmodi
hominibus oneratum esse scio, tamen non potui omnino hoc
recusare, quia bonus et pius esse videtur et unus ex eorum
numero, quos dominus nobis commendat.            Alias nunc
non habeo, quod scribam. Tuas accepi una cum Italico libello
et ago tibi gratias. Causa Orbana bene successit. Nunc est
alia parochia, quae reformationem petit. Friburgensibus dies
dictus est ad 20. augusti; illi insaniunt et nesciunt, quo
pacto cursum hunc evangelii impedire possint; nostri pergunt
strenue. Dominus confirmet opus suum. Sultzerus hisce diebus
hic fuit, veniet quoque ad vos in hac profectione, quam per
Subsylvanos et Lucernates instituit. Nostri te tuosque omnes
salutant, praesertim Musculus et Schlatterus atque familiae
nostrae. Bene vale.  11. augusti 1554.
<signature>Tuus Ioannes Hallerus.</signature>
Clarissimo viro d. Heinrycho Bullingero, Tigurinae ecclesiae
pastori fidelissimo, domino ac compatri suo charissimo.
</content>
</letter>