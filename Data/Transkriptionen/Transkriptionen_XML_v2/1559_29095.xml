<?xml version='1.0' encoding='UTF-8'?>
<letter id="29095" year="1559" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>22. Juni 1559</date>
</space_time>
<record>Zürich StA, E II 359, 2994. / Orig.</record>
<print>Ep.Calv. 3077(XVII, 564f)</print>
<statue></statue>
<content>
- - - -  A Zancho heri literas Argentina accepimus.
Is vocationis suae consensum omnem in senatum Argentinensem reiicit.
Interea facile olfacimus Argentinenses eum nullo modo dimissuros esse.
Neque etiam ipse videtur huc propendere admodum, ut relicta Argentina Lausanam concedat.
Praeterquam enim quod Genevensi ecclesiae concedi non potuit, veretur ne hostes habiturus sit eos, quibus hactenus amicis usus est.
Accedit et illud quod difficulter in hisce rumoribus quisquam peregrinus illuc se
conferet.
Nostri ergo cogitabunt de alio aliquo, vel indigena et nostrate illic constituendo, quum peregrinus nullus, qui excellentioris sit autoritatis, inveniri queat.
Te oro ut pro tua erga ecclesiam nostram benevolentiam, consulere velis quid tibi videatur et quid facto opus esse censeas.
Si illic apud vos aliquis esset, qui provinciam hanc suscipere vellet et sustinere posset, indica mihi, et cogitabimus de eo vocando.
Nec est tamen, ut imaginetur quisquam sibi professionem fore adeo arduam.
Schola est rara admodum, et quum esset frequens prius, tamen contenta fuit Ribitto, theologo non usque adeo insigni, cui non aliquis nunc mediocriter doctus succedere possit.
Summus illi labor erit, ut peregrinos illuc confluentes, et alumnos ecclesiae qui ad ministerium educantur, in sacris ita instituat, ut ecclesiis aliquando fideliter servire possint.
Quod res alias attinet, sunt omnia adhuc tranquilla.
Genevenses parant se ad bellum.
Muniunt urbem mirabiliter.
Laborant omnes, magistratus, ministri, nobiles, plebeii.
Nostri ita exspectant, quid futurum sit.
Cogitant interea de pecuniis ad belli usum, si necessitas postulat, colligendis.
Bello nihil certius habemus, nisi dominus (quod ipsum precor) mirabiliter avertat, aut negotium amica aliqua pacificatione, quae tolerabilis sit, transigatur.
Rumores sunt varii, quibus tamen, quoniam incerti
sunt, te obtundere non possum.
Dominus avertat a nobis iram suam et servet ecclesias suas.
Amen.
- - - - - - - - - - - -
<timestamp>Bernae, 22. iunii 1559</timestamp>
                                           Ioan.
Hall.
<signature>tuus.</signature>
Clarissimo viro d.
Heinrycho Bullingero Tigurinae ecclesiae pastori fidelissimo domino et compatri suo perpetuo observando.
^$Zürich.
</content>
</letter>