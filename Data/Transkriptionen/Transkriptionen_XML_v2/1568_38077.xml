<?xml version='1.0' encoding='UTF-8'?>
<letter id="38077" year="1568" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>13. Juli 1568</date>
</space_time>
<record>Zürich StA, E II 370a, 400. / Orig. (Aut.)</record>
<print></print>
<statue></statue>
<content>
S.  Quid hi ferant, ex ipsis cognosces. Genevenses multum
sibi sumpserunt in thesibus istis explicandis et ordinandis;
sed simul quoque temporis sibi multum sumpserunt; nam
integro mense isti substiterunt illic. Miramur hanc gentem
tot calamitatibus non posse adigi ad concordiam et de rebus
tam leviculis tantum schisma oriri; miramur hos tantulum
negotium tot ambagibus et thesibus nunquam finiendis
explicare. Subscripserant nostri Lausanenses Genevensium
expositioni; sed quoniam illud erat periculosum et non sine
offensa magistratus, siquidem scire potuisset, factum
fuisset, effecimus commoda ratione, ut Lausanensium scriptum
rursum ab his extorqueremus, et dedimus illis commune
scriptum ecclesiae Bernensis nomine, sub qua etiam
Lausanensis comprehenditur, quod quale sit, videbis. Puto
neminem propter hoc nos reprehendere posse, et putamus vos
quoque eadem cautione usuros.     Alias quod nunc scribam,
non habeo. Pax in Gallia mediocriter procedit. Minitatur rex
vim et iam papistis suis, qui eam servare nolint. Interea
nec Condaeus nec amiralius adhuc sunt in aula.     Genevę
pestis magis ac magis invalescit; hinc fit, ut plęrique
discedant. Expectamus hodie hic filium principis Palatini
Christophorum.
Steigerus, Diesbachius, Gravenrietus, Manuel, Zehenderi et
socer te plurimum salutant; idem facit Blasius, meus gener,
qui hic adest et per quem ab his legatis Lausanensium
subscriptionem commode rursus extorsimus. Precor
benedictionem et salutem tuis omnibus. Salutant te item
fratres et symmystae.
<timestamp>Bernae  13. iulii 1568.</timestamp>
I[ohannes] Hallerus, perpetuo tuus.
Clarissimo viro d. Heinrycho Bullingero, pastori ecclesiae
Tigurinae fidelissimo, domino meo honorando et compatri
charissimo.
</content>
</letter>