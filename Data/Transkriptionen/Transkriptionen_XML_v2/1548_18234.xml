<?xml version='1.0' encoding='UTF-8'?>
<letter id="18234" year="1548" lang="lat">
<correspondents>
	<originator>Camillus Renatus</originator>
	<addressee>Bullinger</addressee>
</correspondents>
<space_time>
	<place>Chiavenna</place>
	<date>21. September 1548</date>
</space_time>
<record>Autograph: Zürich StA, E II 365.460</record>
<print>Gr. I, S. 131</print>
<statue></statue>
<content>
Camillus Renatus Henrico Bullingero S.P.D. ex Christo. Sane semper
putavi, optime Bullingere, eo nostram amicitiam pervenisse vel hac consuetudine
literarum, ut nulla unquam incidere posset calamitas. Verum longe aliter (nisi
fallor) res se habet. Franciscus Stancarus narravit mihi de te, quod plane et
nostram necessitudinem et meam dignitatem posset offendere. Neque id eo consilio
illum fecisse velim existimes, ut inter nos dissidium quęreret, est enim
utriusque nostrum, ut videtur, amantissimus, sed magis ne, si id ipsum a nobis
dissimularetur diutius, aliquando dissidium pareret. Is affirmat me a te
hęreticissimum appellatum et habitum. Quod ipsum quantum mihi molestię
afferat, tu ipse cogitabis. Tu me cur hac contumelia asperseris, plane ignoro.
Tui similes nunquam tale aliquid dicturos nulla ratione certo scio. Quam ob rem
te rogo et obsecro, ut me certiorem facias, quisnam, quam ob rem tibi persuasit,
ut eo me nomine appellandum censeres. Quod si negaveris, ego certe te dignitatis
et salutis rationem habuisse tum amici, tum fratris, quomodo defendas, non
video.
^$De negotio Clavennensis ecclesię quanquam malo te ex aliis cognoscere, hoc
tamen in pręsentia dicam, quod etiam omnes boni et pacis studiosi existimant:
qui tranquillitati consultum voluit, huic etsi voluntas fortasse non defuit,
consilium tamen et rationem defuisse omnino. Unum illud scito: nunquam magis
offensas magisque turbatas fuisse ecclesias, tum hanc, tum proximas. Quo fato,
cuius culpa, qua causa, alias ex aliis vel etiam ex me ipso cognosces. Expecto
literas tuas. Vale et me Christiane diligas. Theodoro Bibliandro atque aliis
collegis et fratribus meo atque omnium nomine salutem dic, idque in Domino.
^$Ad diem XXI^#'m Septembris 1548, Clavenna.
<signature>Tuus, qui supra</signature>
<address>
[Adresse:] D. Henrico Bullingero, pręstantissimo viro et fratri in Christo
dilectissimo. Tiguri.
</address>
</content>
</letter>