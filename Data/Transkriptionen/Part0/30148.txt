<?xml version="1.0" encoding="UTF-8" ?>
<letter id="30148">
<nr>30148</nr>
<correspondents>
	<originator>John Parkhurst</originator>
	<addressee>Bullinger</addressee>
</correspondents>
<space_time>
	<place>London</place>
	<date>23. August 1560</date>
</space_time>
<vo>ZÃ¼rich StA, E II ..., ... . / Orig. Aut.</vo>
<dr>Zur. lett. I, S.53.</dr>
Tantis negotiorum undis adobruor, mi Bullingere, ut cogar brevior esse quam vellem.
Breviter ergo tuis respondeo, idque ordine.
Burchero perquam lubenter benefaciam, tum illius tum tui etiam caussa.
Utinam Burcheri moribus Burchera responderet! sed hoc tibi soli.
Gvaltherus meam fefellit expectationem, nihil ad me iam scribens.
Fui in aedibus Abeli, cum fascis literarum adferretur: tum tamen temporis praeter tuas et Iulii literas nullas accepi; quod valde sum miratus.
De statu regni in religione sic habeto.
Multis piis omnia placent, mihi paucula adhuc displicent: sed spero meliora.
Plus paucis mensibus Scoti in vera religione profecerunt, quam nos multis annis.
Inter Scotos, Gallos et nos, (dedito oppido Leith) coaluit pax: conditiones ad te perscripsit Abelus.
Caletum non est a nobis recuperatum; imo nihil tale tentatum.
Saluta meo nomine optimam tuam coniugem, filios, filias, generos, et omnes viros doctos et amicos meos.
Opto omnia prosperrima vestrae civitati, atque adeo universae Tigurinorum ditioni.
Uxor mea vobis omnibus multam iussit adscribi salutem.
Vale.
Raptim.
 Londini, 23 augusti 1560.
                                                       Tuus, Ioannes Parkhurstus.
Clarissimo virod. Henrico Bullingero.
^$Tiguri.
</content>
</letter>