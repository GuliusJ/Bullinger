<?xml version='1.0' encoding='UTF-8'?>
<letter id="27141" year="1557" lang="lat">
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>Zürich</place>
	<date>19. Juli 1557</date>
</space_time>
<record>Autograph: Zürich StA, E II 346, 371.(Siegel...)</record>
<print>Ep. Calv. 2664 (XVI, 541f)</print>
<statue></statue>
<content>
S. D. Nihil me apud magistratum nostrum efficere potuisse
intellexisti ex Beza, ad quem hisce diebus scripsi. Interea
intelligo principes germanos ante annum ita convenisse cum
rege Ferdinando ut nos pro exclusis agnoscant et non foveant.
Frustra ergo ageretur, cum illis nisi quis simpliciter
reciperet Augustanam confessionem. Id quod ante annos aliquot
varie et multum a Bucero tentatum a nostris nunquam impetrari
potuit. Exhibebit hic edictum principum Stettinensium ex quo
intelliges non omnino vana esse quae modo commemoravi et ab
amicis fidis perscribuntur ad me. Pontificii arte veteratoria
et diabolica illos sibi coniungunt, ut eos a nobis avellant.
Sed satis nobis fuerit coniunctos nos esse cum Christo et nos
consentire, quibus Dominus dedit unum et idem sentire.
Cavendum ne et nos divellamur. Variae enim et graves sunt
tentationes Sathanae.
^$Commendo tibi hunc virum bonum Ioannem Limum Scotum. Multa
tibi referre poterit de Philippo nostro, qui, si fortior esset
et libere quod sentit proferret, apud multos rectius haberet
res. Quamquam satis certum sit adversarios nostros nihil
commovendos. Insano enim furore feruntur. Vale, domine
colendissime et frater charissime. Salutabis symmystas omnes.
Salutabis D. Budaeum, D. Ionvilleum, D. Badium, D. Laur.
Normandium et alios nobis notos. Ex Italia audimus inter
pontificem et reges serio tractari de pace etc.
<timestamp>Tiguri 19. Iulii Anno 1557.</timestamp>
<signature>Bullingerus Tuus.</signature>
<address>
[Adresse ...]: Clarissimo viro D. Ioanni Calvino
Genevensis ecclesiae fido pastori, Domino colendo et fratri
charissimo suo. Genff.
</address>
</content>
</letter>