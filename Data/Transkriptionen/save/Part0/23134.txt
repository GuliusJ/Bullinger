<?xml version="1.0" encoding="UTF-8" ?>
<letter id="23134">
<nr>23134</nr>
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>3. August 1553</date>
</space_time>
<vo>ZÃ¼rich StA, E II 336a, 351. / Orig. Aut.</vo>
<dr></dr>
<re></re>
<note></note>
S.  Eadem hora, qua nuper tuas acceperam, respondi; sed cum
literas, quas his mitto inclusas, tabellario exhibere in
diversorio vellem, iam ille discesserat. Interim ex
Herpipoli accepimus Mauricium tercia a conflictu die ex
ictus bombardici vulnere mortuum, eo quod etiam vesica lesa
fuerit, et christianissimo fine vitam clausisse sancte
testatum se huic bello nullius privati commodi, sed publici
boni ergo implicitum. He[i]deckerum item etiamnum
superstitem esse et marchionici exercitus vexilla innumera
esse capta, Albertum semel iterumque ceu e manibus elapsum,
qui iam Heinricho Brunsvicensi commutationem captivorum
denunciet et copias restauret, quantum possit, ut videatur
novis moliminibus rem tentaturus esse. Ceterum consilia eius
animadversa ex deprehensis capsis, quibus secreta ipsius
contenta fuerint, et proinde per dispositos equos ea
imperatori et Ferdinando significari. Quod si verum est,
metuo, ne graviorum malorum praeterita haec clades prooemium
tantummodo fuerit, et medicos, qui sanando paroxysmo
advocantur, valde habeo suspectos. Haec te, mi frater, nolui
celare.
Ceterum, qui has adfert, Italus est vir, ut testantur, qui
ipsum norunt, sanctus et familia non mediocriter pressus,
cuius filium certe recepissemus, nisi non solum loca omnia
stipendiariorum essent plena, sed et extraordinariis
obrueremur. Quocirca viatico eum instruximus parantem
reditum in Italiam. Quodsi vos inopem iuveretis, scitis, a
quo mercedem sitis relaturi. Bene vale. Basileae 3a augusti
anno 1553.
T[uus] Sulcerus.
Saluta tuos omnes.
Viro praestantissimod. Heinricho Bullingero, domino et
fratri suo observandissimo.
                       Tiguri.
</content>
</letter>