<?xml version='1.0' encoding='UTF-8'?>
<letter id="24175" year="1554" lang="lat">
<correspondents>
	<originator>Simprecht Vogt</originator>
	<addressee>Bullinger</addressee>
</correspondents>
<space_time>
	<place>Schaffhausen</place>
	<date>25. August 1554</date>
</space_time>
<record>Zürich StA, E II 335, 2266. / Orig.(Aut.)</record>
<print></print>
<statue></statue>
<content>
Gratiam et pacem a domino. Non iniuria historiographus ille
testatur bonas leges ex malis moribus oriri, Bullingere
dilectissime; nam quotidiana experientia hoc docet. Inde
gubernatores rerumpublicarum vix satis prospicere possunt,
ne quid fraudis in rebus etiam optime conditis commisceatur.
Decrevit senatus noster amplissimus, quod aliquot civium
liberi ad bonas artes bonaque studia nati alantur ex
ecclesiae nostrae ęrario successuri in locum monachorum
nostrorum. Verentur tamen, ne, cum in iustam aetatem
pervenerint reipublicae per parentes subtrahantur
privatisque usibus applicentur. Non dubitant tamen vos
iamdudum per iusta decreta cavisse, ne quid tale cum damno
ecclesiarum vestrarum admitti possit. Orant igitur
scholarchae nostri, ut, si quid habeatis in hanc rem
iamdudum a vobis decretum, ipsis per te conmunicetur
offerentes interim tibi totique vestrae ecclesiae suam
operam, si qua in re vobis commodo usuique esse possint.
Novi nihil habemus quam miseros istos fructus Gallicae
confoederationis, quos nuper clades illa Rhetica tulit,
atque utinam non maiorem subinde naxam expectare cogamur,
cum desertis iis, qui fidei nostrae commissi, iis suppetias
ferimus, qui Christum in suis extreme persequuntur.
Articulos de studiosis, si quos habetis, velim nobis lingua
Germanica transmitteres, ut, si necessitas exigeret, possint
senatui nostro conspiciendi proponi. Vale Christo ex
ecclesiae ipsius diu incolumis. Raptim Scaffhusii  8.
kalendas septembris anno 1554. Salutant te symmystae mei, d.
item Martinus, consul caeterique.
<signature>Tuus ex animo Simpertus Vogt.</signature>
Doctrina et pietate conspicuo viro d. Heinrycho Bullingero,
Tigurinae ecclesiae pastori vigilantissimo, domino suo ac
fratri observando.                      Tiguri.
</content>
</letter>