<?xml version='1.0' encoding='UTF-8'?>
<letter id="23144" year="1553" lang="lat">
<correspondents>
	<originator>Matthias Erb</originator>
	<addressee>Bullinger</addressee>
</correspondents>
<space_time>
	<place>Reichenweier</place>
	<date>17. August 1553</date>
</space_time>
<record>Zürich StA, E II 361, 178. / Orig.(Aut.)</record>
<print></print>
<statue></statue>
<content>
Gratia Christi tecum. Hospinianus noster ex Tiguro rediens
significavit mihi tuam sospitatem bonamque valetudinem,
quam, oro, benignus deus diutissime ad sui nominis
ecclesiarumque omnium, quas tuis vigiliis illustras,
emolumentum perpetuo servet. Amen.
Mirabilis certo rumor apud nos dissipatur de tot ac variis
principum mortibus, nec tamen cessat furiosus ille Mars
superstites et armare et extimulare ad maiores Germanię
calamitates. Veredarii ac nuntii principum et urbium c
rrentes sursum et deorsum legationes celerrime perferunt.
Argentinenses conscriptum habent militem, qui ad tubam
classicam stabunt in procinctu. Proceres Stuckgardiani, quos
regentes vocant, iam biduo cum nostro agunt principe in
penetralibus, nec est aliquis, qui vel tantillulum rerum vel
a longe olfacere vel divinare possit. Oramus omnes: Da
pacem domine, et domine dissipa consilia principum et
reprobo cogitationes populorum, qui contra te et ecclesiam
tuam conveniunt. Amen. Osiandriana si legeris, per certos
remitte nuntios, ne intercipiantur. Hisce vale et saluta in
primis familiam tuam, meum Pellicanum, d. Gvaltherum et
Bibliandrum ambosque generos cum omnibus fratribus. Orate
dominum pro nobis.
<timestamp>Richenvillę  17. augusti 1553.</timestamp>
T[uus] Erbius.
Eximio pietate et eruditione viro d. Henrycho Bullingero,
Tigurinę ecclesię antistiti, fratri observando.
</content>
</letter>