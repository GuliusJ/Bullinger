<?xml version='1.0' encoding='UTF-8'?>
<letter id="23241" year="1553" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>25. November 1553</date>
</space_time>
<record>ZÃ¼rich StA, E II 336a, 356. / Orig.(Aut.)</record>
<print></print>
<statue></statue>
<content>
S.  Per studiosum quendam vestrum proximas meas dedi, quae
redditas esse arbitror tibi. Interim nihil magnopere certi
saltem allatum est; nam id, quod nostris significatum est
aliunde, nescio quam sit probabile, nedum certum. Sed quod
nihil quam libet iniquum absurdumque non fieri soleat
aliquando, nolui et hoc ipsum te celare. Primum vero est,
quod scribitur pacem inter Caesarem et Gallum coiisse,
deinde eundem imperatorem cum Ferdinando in solidam rediisse
gratiam professumque aperte tantum abesse, ut filio moliatur
imperii successionem, ut pro ea in Maximilianum devolvenda
se intercessorem futurum, ut qui id unum prae rebus omnibus
cupiat. Caeterum quod conciliationem inter Augustum
Albertumque attinet, Caesaris eiusdem instigatu diruptam
esse, quod praeter officium dixerit Augustum cum eo
transegisse hoste, cuius manus fratris eius madeant
sanguine. Nihilo tamen secus et imperatorem ipsum apertis
subsidiis iuvare Albertum in obtinendis iis, quae requirat
ab episcopis, ut qui iam postulationem (quam nosti) ratam
esse velit. Comicia moliri et aliquot cohortes Hispanorum
iam nunc passim disposuisse, nimirum ut pro more dictet
ordinibus sententiam tollatque suffragiorum libertatem. Quae
si vera sunt omnia, quis dubitabit artibus Hispanicis
supplantatam adeoque et proditam iri miseram Germaniam et
iam ante plus quam semiservam. Orandus est dominus, ut
misereatur sanctorum suorum. Bene vale in Christo Iesu cum
symmistis tuis et cumprimis uxore et familia. Basileae  25.
novembris anno 1553.
<signature>T[uus] Sulcerus.</signature>
Viro praestantissimo d. Heinricho Bullingero, domino et
fratri suo observando.
Tig[uri].
</content>
</letter>