<?xml version='1.0' encoding='UTF-8'?>
<letter id="41078" year="1571" lang="lat gr">
<correspondents>
	<originator>Johann Thomas Frei</originator>
	<addressee>Bullinger</addressee>
</correspondents>
<space_time>
	<place>Freiburg</place>
	<date>31. August 1571</date>
</space_time>
<record>Zürich StA, E II 359, 3089. / Orig. (Aut.)</record>
<print></print>
<statue></statue>
<content>
Saepe quidem ad te scribere conatus sum, Bullingere pietate
et eruditione praestantissime; sed hactenus semper magis
occasio quam voluntas defuit. Nunc, cum hic consobrinus meus
Ioannis Götzonis, Pauli Götzonis, olim apud nos hic medici
et professoris clarissimi, filius, ad vos istuc
reverteretur, omittere non potui, quin pro meo studio erga
recte sentientes eosque, qui <lang lang="gr"> pros tHn alHJeian
orJopodousi</lang>, vel uno verbo te salutarem hortarerque, ut
operam des, ut aetatis tuae tanquam bonae fabulae ultimus
actus sit quam optimus et reipublicae christianae quam
salutaris, ut videlicet vestrae gentis homines vel tua opera
in unum ovile tandem conveniant unanimique voce et consensu
Christum, unicum nostrum <lang lang="gr">mesitHn</lang> cognoscant et
reliqui quoque homines a misera tempestate et laniena
Gallica absterreantur, ut illuc coeli plantari et
laetissimum nuncium tandem tranquille et tuto propagari
possit. Quod te non nolle mihi persuasissimum et de felici
exitu minime dubito; <lang lang="gr">o gar ko.... os umwn ouk esai kenos
en kuriw.</lang> Sed ego stulte facio, qui iuvenis senem,
proselytus doctorem, imo sus Minervam doceam<f1>Adagia, 1, 1, 40 (LB II 43).</f1>; itaque ignosce
mihi. Unum est, quod te rogo, ut hunc meum consobrinum,
ubicunque honeste poteris, hominem natura minime malum et
simplicem, sed pium, meo nomine communiumque eius amicorum,
imo Christi domini nomine, ita promoveas, ut intelligat hanc
meam commendationem sibi usui plurimum fuisse.
Denique Othonem Werdmüllerum (si adhuc in vivis est) et
Rhodolphum Gvalterum, quorum doctis laboribus ethicis et
<lang lang="gr">anticrist.. le...ktikois</lang> valde delector, meo nomine
<lang lang="gr">muriakis</lang> saluta. Deus optimus maximus vos omnes
quam diutissime quam felicissime nobis superstites esse
velit.
<timestamp>Datum Friburgi Harelungorum pridie kalendas 7bris anno Christi 1571.</timestamp>
<signature>Tuus ut suus filius Ioan[nes] Thomas Freigius, I.U.D. et politicus in hac academia professor.</signature>
Has literas, quaeso, clarissime vir, ut vel conscindas vel
ita cures, ne mihi noceant; nosti, quid sit rosa inter
spinas.
<address>
Clarissimo viro vigilantissimoque ecclesiae Tigurinae
episcopo domino Heinrico Bullingero, domino suo
venerandissimo.
Tigurum.
</address>
<fn>Vermerk v. Bull.s Hd.:</fn>
"D. Ioan[nes] Thomas Freigius, I.U.D. professor politicus Friburgensis Brißgoiae."
</content>
</letter>