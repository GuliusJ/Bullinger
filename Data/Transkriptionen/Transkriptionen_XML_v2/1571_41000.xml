<?xml version='1.0' encoding='UTF-8'?>
<letter id="41000" year="1571" lang="lat">
<correspondents>
	<originator>Johann Philipp von Hohensax</originator>
	<addressee>Bullinger</addressee>
</correspondents>
<space_time>
	<place>[Heidelberg]</place>
	<date>5. Januar 1571</date>
</space_time>
<record>ZÃ¼rich StA, E II 375, 854. / Orig. (Aut.)</record>
<print></print>
<statue></statue>
<content>
S.  Excusatione, quod brevior in literis tuis fueris nulla,
vir clarissime mihique plurimum colende, opus est. Non enim
ignoro te plurimis iisque gravissimis perpetuo distractum
esse negociis et merito summi beneficii loco ducam, quod mea
causa posthabitis aliis rebus proximas ad me dominumque
Ehemium dare non sis gravatus. Faxit deus, ut aliquando tibi
tuisque vicissim gratificandi aliqua se offerat occasio, quo
animum meum erga te gratum declarare possim. Literas tuas d.
Ehemio tradidi ac totum negocium coram fuse exposui, qui
facilem se et humanum praebuit, ut spem bonam aliquid
obtinendi conceperit. Quicquid impetravero, tibi data
occasione significabo. Princeps elector, quod literae
amplissimi senatus Tigurini aliquanto videantur concisiores
ac summam tantum totius rei complecti, exemplum libelli
divortii sigillo Tigurini senatus munitum petit, quod spero
propediem ad nos missum iri.
De excommunicatoribus aliisque rebus ex d. Erasti, hospitis
mei literis, certior fies.
Vale, vir honorande. Dominus te nobis diu incolumem servet
ac annum hunc faustissimum concedat. Salutem quaeso meo
nomine dicas domino Gwalthero dominoque* (*a.R.: Dque
/doctorique?) Cellario, hospiti meo antiquo.
<timestamp>Datae 3. nonas ianuarias anno Christi 1571.</timestamp>
<signature>Tui observantissimus Iohannes Philippus baro ab
Hoen Sax propria manu.</signature>
<address>
Reverendo viro domino Heinrycho Bullingero seniori,
Tigurinae ecclesiae antistiti dignissimo, domino et tanquam
patri suo observando.
</address>
</content>
</letter>