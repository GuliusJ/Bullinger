<?xml version='1.0' encoding='UTF-8'?>
<letter id="40088" year="1570" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>17. September 1570</date>
</space_time>
<record>Zürich StA, E II 370a, 433. / Orig. (Aut.)</record>
<print></print>
<statue></statue>
<content>
S.  Scripsi nuper decumbens per Linerum nostrum. Scripseram
etiam prius per bibliopolam huius urbis; sed neque ad has
neque ad illas quicquam adhuc responsi accepi. Ego iam per
domini gratiam melius habeo et rursus ambulo. Felicem misi
Lausannam, ut in prioribus significavi; pro illo exposui,
quę in hac schedula continentur; de reliquo non est,
quod
sitis solliciti;  neque enim quicquam pro eo tempore, quo
mecum fuit, accipiam. Libenter illum diutius retinuissem, si
ita et voluntas vestra et commoditates illius tulissent.
Satis mihi est, ut intelligatis me meaque omnia vobis esse
exposita et gaudere me, ut exiguam hanc occasionem nactus
fuerim, qua ostenderem vestrorum beneficiorum memoriam apud
me non interiisse. Novi, a quo Linerus a nobis discessit,
nihil accepi, quod alicuius momenti sit; expecto, quid tu ex
nundinis Francofordensibus accipias.
Steigerus, socer, uxor, fratres et amici omnes te plurimum
salutant.
<timestamp>Bernae  17. septembris 1570.</timestamp>
Poteris per hunc puerum, si quid habeas, rescribere.
<signature>Iohannes Hallerus, tuus semper.</signature>
Clarissimo viro d. Heinrycho Bullingero, domino meo colendo
et compatri charissimo.
Tiguri.
</content>
</letter>