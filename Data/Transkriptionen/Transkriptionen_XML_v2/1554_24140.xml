<?xml version='1.0' encoding='UTF-8'?>
<letter id="24140" year="1554" lang="lat">
<correspondents>
	<originator>Bullinger</originator>
	<addressee state="guess">Georg Seeman</addressee>
</correspondents>
<space_time>
	<place>Zürich</place>
	<date>20. Juni 1554</date>
</space_time>
<record>Zürich StA, E II 342, 299. [Gleichzeit. Kopie.]</record>
<print></print>
<statue></statue>
<content>
S. D.  Non indigne feres, quod pro candore nostro tanquam
amici ac patres bona fide egimus cum Maximiliano nostro,
filio tuo. Is tulit ad nos literis a generoso Wuilhelmo a
Bernhusen, ex quibus intelleximus agi de ordinatione filii
tui successioneque in munere ecclesiastico ecclesiae
Güttingen. Libenter vero hoc laboris suscepissemus in
gratiam optimi viri N. a Bernhusen, ut illum
examinavissemus. Cęterum videbatur nobis, qui filium tuum
veluti educavimus et forte rectius quam tu novimus, neque e
re ecclesiae neque e salute filii adeoque non e tua
utilitate esse, ut ei ecclesię praeficeretur noster ille.
Iuvenis est, qui nondum forte 20. annum excessit, literarum
quidem principia indeptus, sed vix ad medium progressus
colophonem prorsus non imposuit. Scis autem, quid d. apud
Ezechielem requirat et minetur, scis, quid apostolus
requirat a pastore ecclesiarum. Rursus ignorare non potes,
quam non sit instructus rebus tantis Maximilianus noster;
neque exercitatus est adhuc in rebus tantis neque facultatem
habet ex semetipso citra exercitationem ecclesiae
gubernandę necessariam. Quanto ergo cum periculo tuo tum
ecclesiae publico pręficeretur, videre, nisi videre nolis.
Tacemus bonum et bonae spei in magnas angustias et certa
pericula trudi, occasionem seu oportunitatem studendi
amputari atque adeo in miseriam certam coniici. Habet ille
mecęnatem; consultum erit eius studiis. Post aliquot
annos
maiore cum gloria et fructu uberiore serviet tibi, imo
ecclesiae et proderit liberalius suis fratribus et
sororibus. Sunt alia multa, quae ipsi recitavimus, hic nihil
repetitu necessaria. Hortamur ergo te, ut consultes rebus
filii, denique ecclesiae Güttingensi* (* a.R.: Grütt.!) et
nobilis illius a Bernhusen ac filium in studiis suis
percurrere sinas, et ut  maturus aliquis ei ecclesiae
praeficiatur, si potes, iuves. Vale. Scribimus haec paterno
animo sperantes te illa, uti scripta sunt, accepturum.
<timestamp>Tiguri, 20. iunii anno 1554</timestamp>
Bullingerus ministrorum ecclesiae Tigurinae nomine.
<address></address>
</content>
</letter>