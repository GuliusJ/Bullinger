<?xml version='1.0' encoding='UTF-8'?>
<letter id="23202" year="1553" lang="lat">
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>ZÃ¼rich</place>
	<date>15. Oktober 1553</date>
</space_time>
<record>Genf, 114, 80.</record>
<print>Ep.Calv. 1829 (XIV, 642f)</print>
<statue></statue>
<content>
S. D.   Quomodo res vestrae habeant mirum quam ex literis
tuis, honorande dominus et frater colendissime, scire
cupiam. Allatum est tibi, sat scio, iudicium nostrum contra
Servetum, et approbatio assertionis nostrae. Simul autem et
amplissimus senatus noster vestro scripsit, adhortans
graviter, ut hanc pestem coherceat. Quid aliae urbes et
ecclesiarum ministri responderint, ignoro adhuc.
Dominum interea oramus, ut servet et custodiat ecclesiam
vestram.
Quomodo autem res in Anglia habeant, intelliges ex hisce
meis insertis literis, non ita multos ante dies ad me missis
ex carcere Londinensi a piissimo Vigorniensi et
Gloucestriensi episcopo, quem suspicor iam esse sublatum e
vivis. Scribit is ad me, divina omnia calcari, humana
praevalere. Caesus est dux Northumbriae, coniectus in
vincula dux Suffolchiae, sed mox dimissus, quod innocens
esset, mox autem correptus morbo ad dominum migrasse
scribitur. Optimus vir d. Cantuariensis depositus, in locum
eius Polus suffectus est. Celebrantur modo comitia regni
post reginam coronatam quae hodie coeperunt. De d. Ioanne a
Lasco, Martyre, Coxo, Sydallio, Ochino, et reliquis dei
servis sanctissimis et fratribus carissimis nihildum certi
habeo. Si tu ex amicis vel meliora vel peiora intellexeris,
fac ne ignorem. Dominus visitat peccata nostra, et
Antichristum propediem eiiciat. Multa permittit, ut qui
probati sunt probentur. Oremus dominum, ut is in tantis
turbis servet suos, Satanam supplantet. Vale aeternum cum
omnibus ministris et fratribus, collaboratoribus nostris.
<timestamp>Festinantissime. Tiguri, 15. octobris anno 1553</timestamp>
<signature>Tuus Bullingerus.</signature>
Clarissimo d. Ioanni Calvino pio Genevensis ecclesiae
pastori domino honorando et fratri carissimo suo.
                                               Genff.
</content>
</letter>