<?xml version='1.0' encoding='UTF-8'?>
<letter id="33146" year="1563" lang="lat">
<correspondents>
	<originator>Bullinger</originator>
	<addressee>Johannes Fabricius</addressee>
</correspondents>
<space_time>
	<place>Zürich</place>
	<date>22. Oktober 1563</date>
</space_time>
<record>Zürich StA, E II 373, 403. / Orig.(Aut.)</record>
<print>Gr. II, 468 R.</print>
<statue></statue>
<content>
S. D.  Nihil hac vice eram tibi scripturus, charissime frater,
nisi iam nunc sub vesperam a Beza mihi essent traditae literae in
hanc sententiam:  "10. octobris sub vesperam accipio literas a
d.
admiraldo, quibus significatur detectam esse Guysianorum
coniurationem, qui Lutetiae sperabant se regem intercepturos,
quem non antea constituerant dimittere, quam omnia pro suo
arbitrio confecissent.
Eorum consilium abrupit reginae valetudo
et regis ab urbe regressus.
Additur illos ne coniuratione quidem
detecta desistere; sed bona spes est nihil nisi in suam perniciem
effecturos.
Ipse admiraldus suorum copias vicissim cogit et sese
commendat ecclesiarum precibus, ac sane dignus est, quem omnes
pii precibus deo commendent.
Quicquid audierimus, statim
perscribam ad te.
Festinantissime has scripsi, quod festinaret
tabellio." Haec ad verbum Beza.
Caeterum velim ista tibi adhuc
serves, non spargas, donec audierimus certiora.
Ego maxime sum
solicitus, qui audio ex Valesia Seduno detectum ibidem etiam
conatum cuiusdam capitanei, qui exteros sclopetarios in vallem
introducere voluit, quibuscum malevoli se iunxissent, intelligis,
quo loco res fidelium fuissent.
Detecto scelere fuga elapsus est
capitaneus; indignantur caeteri.
Metuendum, ne inde quis moveatur
motuNr. * (*Dazu a.R.: "Sed retineamus et haec nobis, donec
certiora audierimus.")  Oremus dominum, ut is vigilet pro nobis
et servet a malo.
Festinanter et hac scribo.
Bene vale.
Hodie et hac septimana nullas a te accepi.
Iterum
iterumque vale.
Tiguri sub vesperam  22. octobris 1563.
<signature>Bullingerus tuus.</signature>
Praestantissimo viro d.
Ioanni Fabricio, Curiensis ecclesiae
fideli ministro, domino meo colendissimo et charissimo.
Chur.
</content>
</letter>