<?xml version='1.0' encoding='UTF-8'?>
<letter id="28130" year="1558" lang="lat">
<correspondents>
	<originator>Johannes Jung</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>4. Oktober 1558</date>
</space_time>
<record>Zürich StA, E II 375, 520. / Orig.(Aut.)</record>
<print></print>
<statue></statue>
<content>
S. Etsi vix mihi vires sufficiant scribendi a morbo gravi, quo per octiduum laboravi, nolui tamen illum bonum virum sine literis meis ad te dimittere.
Accepi librum Sermonum de Christo nostro diebus festis proque eo tibi magnas ago gratias cupiens etiam referre, si aliquando detur occasio.
Tu perge non sine magna ecclesię utilitate talentum tuum cum foenore reportare ad dominum, qui ut te diu nobis conservet incolumem, ex animo precari pergam et ipse.
Gestit mihi animus pluribus tecum ac de
seriis rebus colloqui, sed nunc non possum; alias spero et tempus et vires et occasionem mihi a domino dandam.
D. consul Theodorus Brand nunc in extremis agit non sine ingenti querela urbis nostrę.
D. Volfio ut meis verbis salutem dicas, rogo, utque curet satisfieri Polonorum suorum nomine, quibus id debetur; me in horas et expectare et alios etiam, ut expectent, exhortari.
Bene vale, domine observande ac frater charissime, ac ora d.
pro nobis.
<timestamp>Basilee 4. octobris 1558.</timestamp>
Tuus Ioannes Iungius.
Priusquam obsignarem literas iam nunciatur consulem exhalasse animam hac hora nona antemeridiana.
D. prospiciat ecclesię suę. Amen.
Ignosce obsecro, tam male scribenti; tremulę manus ac capitis dolor melius non sinunt.
Spectate pietatis ac eruditionis viro d.
Henrico Bullingero, fratri suo observando ac longe charissimo.
^$Zürich.
</content>
</letter>