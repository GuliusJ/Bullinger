<?xml version='1.0' encoding='UTF-8'?>
<letter id="25060" year="1555" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>16. April 1555</date>
</space_time>
<record>Zürich StA, E II 336a, 394. / Orig.(Aut.)</record>
<print></print>
<statue></statue>
<content>
S.  Mire mihi probantur hi vestrates iuvenes et doctrina
liberaliore praeclara exculti et morum suavitate singulari
pietateque praediti, quos tibi unice commendarem, nisi id
esset te tibi commendare. Comicia Augustana adhuc videntur
certamen habere principibus religionis libertatem, pfaffis
vero pacem imperii urgentibus; sunt tamen, qui affirment
principes obtenturos, quod cupiunt, utcunque primarius
quidam ausus sit dicere: man sige de passovischen vertrag
nit schuldig ze halten; dann er nit durch den ordenlichen
weg uffgerichtet sige, sonder mit gwalt und dem schwert
erzwungen. Ex eo ipso autem pacto instant Saxoniae,
Brandenburgensis, Hassiae principes et Palatini, ut par
numerus assessorum ab Augustana confessione stantum
camerę
imperiali pręficiantur; id enim per legationem inde a
Caesare, hinc vero comiciis contendunt. Heinricum
Brunsvicensem ferunt palam electoratum Saxoniae affectare,
ut pridem illi a Caesare et Ferdinando promissum, ne desit
certaminibus intestinis materia. Cardinalis Augustanus
episcopus dominica invocavit pro suggestu inter alia absurda
istuc quoque evomuit: "Miseri et occaecati Lutherani
perpetuo nobis obiiciunt dei verbo nihil addi vel demi
oportere intelligentes Iudaeis haec, non nobis dicta esse.
Nos, nos sumus ecclesia Christi, et qui nos spernit,
Christum spernit, et nos non audiens pro haeretico habendus
est." Conclusitque tandem ecclesiasticas traditiones longe
verbo dei praeferendas, eo quod evangelio illae suum robur
autoritatemque faciant astruantque, non contra ab evangelio
accipiant illae. Dignus plane episcopus, qui triplici galero
ornetur, ut haberet commodum decensque se patella operculum.
Abiit cito gradu cum legato Morono papali Romam, ut in
demortui pontificis locum similem sibi creaturam ab ipsis
efformatam substituant. Fama est regulum in Pern a caesare
defecisse, unde hactenus ingens vis pecuniarum in nervum
belli cessit imperatori, sed et Valentiam in Germania
inferiore a Gallo captam; sed  ea incertis feruntur
rumoribus, et tamen ne id quidem te, mi Bullingere
observande, volui celare. Vale. Basileae.  16a aprilis anno
55.
<signature>T[uus] Sulcerus.</signature>
Viro praestantissimo d. Heinricho Bullingero, domino et
symmistae colendissimo suo.
</content>
</letter>