<?xml version="1.0" encoding="UTF-8" ?>
<letter id="32084">
<nr>32084</nr>
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>18. Mai 1562</date>
</space_time>
<vo>Zürich StA, E II 376, 79. / Orig. Aut.</vo>
<dr>Gr. II, 387f. R.</dr>
<re></re>
<note></note>
S. Quanta in sollicitudine, reverendissime pater, hosce dies fuerim, cogitare potes ipse lectis Germanicis literis, quas simul mitto; eas tu quidem difficillime leges (scripsit eas Georgius Carlin, qui pessime pingit), eas tamen tibi mittere volui, ut narrationi meae fidem facerem.
Summa: principem Condensem in colloquio circumventum a Guisiano pugione percussum, cecidisse simul utrinque 300. Haec ille, qui Carlino dixit (existimamus autem esse Dietägium) affirmavit Tridento per postam in
Germaniam missa.
Quaeso te, pater, tu nos hac cura et angore libera.
Verisimile quidem non est citius haec Tridenti et in Germania nunciata quam Solothuri; sed tamen quid non timemus amantes? aut quid adversarii non audent? Deinde addit in literis pro certo exercitum Ferdinandi contra Turcam missum esse deletum et in hoc 400 equites.
Quae mandasti, maiori curae mihi esse non possunt; scripsi in plura simul loca.
Balingketus praeterea singulariter promisit operam; interim et hic apud papistas meos habebo exploratores.
Vergerius heri Clavenna rediit.
Nondum conveni hominem; vides, quibus elogiis eum ornet senex Maynardus; quod ex specula prospexi et illis ecclesiis ominatus sum, res testatur etc.
Non est, quod vel Augustini vel Carlini literas remittas; discerpe tamen.
Collega dicit Vergerium dicere pontificem exercitum in Italia conscribere.
Venit
alius Venetiis, qui idem refert.
Novi praeterea habetur plane nihil.
Vale, reverende pater, cum tuis omnibus.
Curię  18. maii anno 1562.
Festinanter post concionum molem.
                                                                 Tui observans.
Exemplaria literarum remitto.
Habeo gratias; legi cum voluptate; sunt Latinissimae, sed et exscripsi.
Amplissimo virod. Heinrycho Bullingero, domino et patrono suo summe observando.
</content>
</letter>