<?xml version='1.0' encoding='UTF-8'?>
<letter id="20137" year="1550" lang="lat">
<correspondents>
	<originator>Joachim Vadian</originator>
	<addressee>Bullinger</addressee>
</correspondents>
<space_time>
	<place>St. Gallen</place>
	<date>15. Juni 1550</date>
</space_time>
<record>Zürich StA, E II 351, 117. [Orig. (Aut.)]</record>
<print>St.G.Mitt. 30, S.849.</print>
<statue></statue>
<content>
S.  A senatu vestro amplissimo nostro senatui non prudenter
modo, sed pie etiam
et amice responsum est. Verum molesta ista dissensio
ministrorum ab illis nihil
minus durat quam ante unquam; nam ne hilum quidem cedunt,
qui praesunt ecclesiis
nostratibus (uno Sertorio excepto), senatui, et hic iam
multo ob acceptas
literas alacrior factus est in sua sententia retinenda, quam
ante fuit. Puto
igitur hoc officii tui futurum, ut de persuadendis et
mitiganda quorundam
immodica obstinacia te accingas et id agas pro singulari tua
eruditione, quod
hac quidem in caussa ad communem nostratium certificationem
facere possit. Nisi
enim hac maxime in parte nos adiuveris, non habeo, quod mihi
vel de concordia
vel ulla conscientiarum serenatione queam polliceri, et
video periculi aliquid
in ipsa mora futurum, dum tam infensis animis adversum se
invicem suspenduntur
nec finem faciunt consilia subinde alia atque alia
comminiscendi, quo magis sibi
de victoria queant polliceri. Te ergo, Bullingere optime, et
oro et obtestor
etiam meo senatusque mei nomine, id velis agere, quod potes,
quo res ipsa ad
liquidum deducatur, ut tandem his turbis eximamur. In me
quidem nihil spei
locari potest de paranda concordia, quod palam obstiterim
Fortmüllero; neminem
enim hic admittit, qui mecum paulo agit familiarius.
Herculis clava opus
habemus, quo Anthleus illo demum profligetur. 
Vale. 
<timestamp>Sangalli, 15. iunii anno 1550</timestamp>
Ioachimus Vadianus.
Praestantissimo viro d. Henrycho Bullingero, amplissimae
ecclesiae Tigurinae episcopo, domino suo inprimis colendo.
</content>
</letter>