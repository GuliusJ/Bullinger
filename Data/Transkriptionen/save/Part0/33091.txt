<?xml version="1.0" encoding="UTF-8" ?>
<letter id="33091">
<nr>33091</nr>
<correspondents>
	<originator>Johannes Fabricius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>19. Juli 1563</date>
</space_time>
<vo>Zürich StA, E II 376, 95. / Orig. Aut.</vo>
<dr>Gr. II, 451, Exc.</dr>
<re></re>
<note></note>
S. Valde dolebamus, reverende in Christo pater, te non recte
habere; sed quod ipse medicus, Gesnerus inquam noster, nos bene
sperare iuberet, dolorem nostrum nonnihil diluit, et certe, nisi
mihi plane perusaderem te valetudinem confirmasse, hoc
scriptionis genere supersederem.
Quid enim praeter inanes literas
mitto? sed tamen has ipsas mitto, ut tibi planum faciam non mihi
voluntatem, sed materiam defuisse.
Venit ad vosd. Vergerius, qui
in Valletelina se continuit; ex eo, si quid esset de concilio,
ipse coram intelligere potes.
Germania scribitur dominum de Adreß
liberatum et magnam spem esse eum in integrum restitutum iri.
De
Fuggeris eadem scribuntur Venetiis.
Qui Argentorato ex nostris
mercatoribus redierunt, affirmant pacem inter Gallos et Anglos
factam, quibus conditionibus sibi non liquido constare, propterea
quod ipsis discedentibus haec primum Argentoratum nunciarentur.
Causa Glaronensis quo loco sit, ex actis et literis Glaronensium
intellexi.
D. Lavatero, viro de me optime merito, maximas gratias
ago, qui non gravate in nostri gratiam nova illa enotavit.
Plura
nunc non scribo; proxime, si quid de rebus Italicis cognovero,
officio meo non deero.
Deum rogo, ut te ecclesię suae diu
incolumem et integrum conservet.
Curię  19. iulii anno 1563.
                                      Tui observantissimus
Ioh[annes] Fab[ricius].
Amplissimo virod. Heinrycho Bullingero,d. suo et in Christo
patri reverendo.
Tiguri.
</content>
</letter>