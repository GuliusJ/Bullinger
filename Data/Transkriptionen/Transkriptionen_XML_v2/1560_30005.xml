<?xml version='1.0' encoding='UTF-8'?>
<letter id="30005" year="1560" lang="lat">
<correspondents>
	<originator>Johannes Haller</originator>
	<addressee>Bullinger</addressee>
</correspondents>
<space_time>
	<place>Bern</place>
	<date>10. Januar 1560</date>
</space_time>
<record>Zürich StA, E II 370, 264. / Orig.(Aut.)</record>
<print></print>
<statue></statue>
<content>
S. Ingentes tibi ago gratias filiaeque tuae Elizabethae, commatri nostrae charissimae, pro strena filiolae meae missa.
Dominus rependat vobis millecuplo faxitque, ut plurimos annos faustos et foelices videatis.
Tu meo nomine illi gratias agas, oro.
Scribit etiam filiola puerilia hic quaedam ad ipsam matrinam suam.
Scripsissem ego tibi citius; sed nunc nuncios habui praeter Maternum Vratislaviensem nec materiam.
Cum Maternus hic esset, mihi aliquo extra urbem proficiscendum erat, ut per ipsum
scribere non potuerim.
Nunc, cum certum habeam nuncium, intermittere non potui, quin vel saltem gratias tibi agerem; nam aliud non habeo ne nunc quidem, quod scriptu admodum dignum sit.
De Sabaudo nihil audivimus interea.
In Gallia Lothoringus carnalis saevit praetextu regio.
De Trevirensibus frater scribit Oleverium liberatum, reliquos eandem fere sortem nactos quam Locarnenses.
Glaronenses quomodo habeant, ipse melius nosti.
Cum Genevatibus vetus remanet dissidium.
Ceperant nobilem quendam,
Lausanensem civem, dominum de Vufflens; sed dum n[o]stri pro eo intercedunt, ipsi iterum [dimi]serunt eum.
Faxit dominus, ut . . . . . . . . . . . . . componantur omnia!
Salutant te domini . . . . . . . . . .  Dillger, Haller, Steiger, d.
item [Diesbach], socer, mater et familia omnis precanturque tibi tuisque annum faustum et foelicem, prosperitatemque longaevam.
Saluta meo quoque nomine tuos omnes precareque illis foelicia omnia.
<timestamp>Bernae 10. ianuarii 1560.</timestamp>
I[oannes] Hall[erus] tuus.
Clarissimo viro d.
Heinrycho Bullingero, Tigurinę ecclesiae pastori fidelissimo, domino et compatri suo charissimo et colendissimo.
</content>
</letter>