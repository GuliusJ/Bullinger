<?xml version='1.0' encoding='UTF-8'?>
<letter id="18247" year="1548" lang="lat">
<correspondents>
	<originator>Johannes Blasius</originator>
	<addressee>Bullinger</addressee>
</correspondents>
<space_time>
	<place>[Chur]</place>
	<date>2. Oktober 1548</date>
</space_time>
<record>Autograph: Zürich StA, E II 343a, 368</record>
<print>Gr. I, S. 136</print>
<statue></statue>
<content>
Quem hic coram cernis (doctissime Bullingere) vir est nostras ex Foedere,
quod vulgo dicitur Foedus Decem Iudiciorum; is ad vos venit in re sua (quam ipse
narrabit coram) auxilium, consilium expetens. Cum vero causam, propter quam huc
venisset, exigissemus, incipit se habere filium, quem dedicasset studio bonarum
literarum; illum ut suis aleret, non habere, ad haec significans nobis Foedus
ipsum ad magistratum Tigurinensem daturum literass commendatitias, si fieri
posset, ut reciperetur Tiguri in eum numerum, quem alunt alimonia. Is, inquam,
bonus vir me obsecravit, ut meum auxilium non denegarem. Quod cum iure facerem,
volui ad te meas dare literas orans, ut et tu, qui multum in ea re potes iuvare,
manum tuam non abstrahas ab illo. Caeterum fuit administrator rerum canonicarum;
quem cum senserunt factum Christianum, omnibus praediis eum privarunt; inde
redactus ad summam inopiam. Quare quicquid beneficentiae in eum conferas, minime
in ingratum locatum erit. Rerum novarum neque hic neque ex Italia habemus nos;
tu si quid habes, fac, more tuo nobis significes. Vale. Salutem plurimam dicito
meo nomine uxori tuae honestissimae totaeque familiae tuae.
<timestamp>Data 2. Octobris, anno 1548.</timestamp>
<signature>ohne Name</signature>
<address>
[Adresse:] Prestantissimo viro D. H[ainrico] Bullingero, ecclesie Tigurinę
antistiti cum fidelissimo, tum et constantissimo, domino ac fratri suo longe
observandissimo.
</address>
</content>
</letter>