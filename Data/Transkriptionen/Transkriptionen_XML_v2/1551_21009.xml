<?xml version='1.0' encoding='UTF-8'?>
<letter id="21009" year="1551" lang="lat">
<correspondents>
	<originator>Celio Secondo [=Secundo] Curione [=Curio]</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>8. Januar 1551</date>
</space_time>
<record>Autograph: Zürich StA, E II 366, 70. / Orig.(Aut.)</record>
<print>Ungedruckt</print>
<statue>Regest</statue>
<content>
Per Christum Iesum. S. D.  Ago tibi gratias, charissime mi
atque optime frater, tum meo tum eius fratris nomine, quem
tam humaniter ac potius pie curasti; ago, inquam, tibi
immortales gratias agamque, dum vivam, et oro te per nostram
amicitiam et Christi charitatem, quae nostrę vinculum est
necessitudinis, ut, quibuscunque in rebus voles, me et meis
utare; sumus enim omnes et nexu et usu tui. Quod reliquum
est, certior fieri cuperem, num iuvenis ille, Antonius
Schnebergerus nimirum, quem mihi proxime commendaras, tibi
meas literas reddiderit. Optarim enim tibi redditas esse, ut
meum erga te animum, qui perpetuo fuerit, intelligeres.
Vale, mi amicissime Bullingere fraterque amantissime,
mihique ignosce, si negotium tibi homini occupatissimo
exhibeo. Deum precor, ut te cum tota familia incolumem
servet, cui salutem nostro omnium nomine dices.
<timestamp>Basileae  8. ianuarii 1551.</timestamp>
<signature>Curio ex animo tuus.</signature>
<address>
Clarissimo viro d. Henricho Bullingero, ecclesiae Tigurinae
evangelistae et [pa]stori vigilantissimo, suo amantissimo et
colendissimo fratri.             Zurich.
</address>
</content>
</letter>