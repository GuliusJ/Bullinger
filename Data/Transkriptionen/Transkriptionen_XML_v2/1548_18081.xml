<?xml version='1.0' encoding='UTF-8'?>
<letter id="18081" year="1548" lang="lat">
<correspondents>
	<originator>Johannes Blasius</originator>
	<addressee>Bullinger</addressee>
</correspondents>
<space_time>
	<place>Chur</place>
	<date>23. April 1548</date>
</space_time>
<record>Autograph: Zürich StA, E II 365, 63</record>
<print>Gr. I, S. 124f.</print>
<statue></statue>
<content>
Iohannes Blasius D. Bullingero suo S.
^$Posteaquam iusta de causa e ludo nostro nuper hyppodidascalon unum reiecimus,
vir in domino colendissime, in cuius locum alium ut inquireret, Tigurum misimus
oeconomum cęnobii nostri, is nobis tandem Iacobum Cęllarium e vestro
collęgio adduxit, quem ut huic provincię aptum, itidem optimis moribus
praeditum recepimus, nihil interea dubitantes, quin et parentis eius et
scholiarcharum consilio et consensu factitatum sit etc. Nunc vero ipsum
contrarium rediens e mercatu proximo Werlinus Herus nobis retulit, nempe eundem
inscio parente, insalutato hospite necnon et dominis scholiarchis id negantibus
quasi aufugisse etc. quod satis moleste omnium gracia percepimus. Atque nobis
huius facti racionem ab eo postulantibus respondit se optimam ac iustam abeundi
causam habuisse, quam cum patri, tum etiam suis reverendis dominis scripturum
dixit, sperans, cum pater atque domini capitulares ipsum ad viros optimos, qui
cum vobis sint eiusdem (hos est) verę ac orthodoxę religionis, se
contulerit intelligent, qui eum benigne receperint summaque humanitate
tractarint ac utili honestoque muneri prefecerint, quo is non tantum in literis
exercere potest, verum eciam optimos audire authores, ipsos deinde abitum eius
boni consulere et eius proposito votis omnibus assentire etc. Tuum ergo fuerit,
observandissime Bullingere, nobis hac de re, utut se habeat, significare.
Proinde, si commode fieri posset (assenciente patre cum dominis scholiarchis)
fac, quo nobis per aliquot tempus inservire posset, quandoquidem modo eius opera
opus habemus. Sin minus, et id significato; nam institutum nostrum non est
quicquam contra eius parentis voluntatem nec contra dominos scholiarchas agere
etc.
Et si quid rerum novarum habes, insere tuis desideratissimis literis. Agimus
tandem humanitati tuę ingentes gracias pro elegantissimo ac sanctissimo opere
tuo, cui inscripsisti ac clarissime ipsissimam seriem rerum et temporum non sine
ingenti evangelii fructu ostendisti. Dominus noster te semper ad sanctiora
ascendentem conservare dignetur. Amen.
<timestamp>Raptim, Curie, 23. Aprils, anno 1548</timestamp>
<signature>Idem tuus ex intimis.</signature>
<address>
[Adresse:] Clairissimo theologoe D Heinricho Bullingero, Tigurinę
ecclesię pastori vigilantissimo, domino ac fratri suo in primis
colendissimo etc.
</address>
</content>
</letter>