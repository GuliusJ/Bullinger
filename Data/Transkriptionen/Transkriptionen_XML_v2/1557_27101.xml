<?xml version='1.0' encoding='UTF-8'?>
<letter id="27101" year="1557" lang="lat">
<correspondents>
	<originator>Simon Sulzer</originator>
	<addressee>Bullinger</addressee>
</correspondents>
<space_time>
	<place>Basel</place>
	<date>31. Mai 1557</date>
</space_time>
<record>Autograph: ZÃ¼rich StA, E II 336, 434.(Siegel...)</record>
<print></print>
<statue></statue>
<content>
S. Gaudeo legationem ad Gallum procedere, et nisi
compertae essent pridem Satanae artes, mirarer profecto vel
cogitationem alicui vel in speciem evangelium profitenti
incidere posse, ut sanctissimum opus remoraretur, ut in quo
dispendii prorsus nihil sit, utut cadat, sed emolumenti
plurimum. Bernensem legationem nondum vidi neque vestram
licuit adhuc convenire; sed dabo operam, ut conveniam. Anglis
nostris addunt Ensisheimenses afflictionem, qui intercipere
nituntur venientes per suam ditionem, laturi nimirum
Amalekitarum iustum iudicium. Interea ergo deflectere ab
itinere coguntur et per marchionis ditionem transitum facere,
ut ad nos perveniant. Horribilis est, sed ea consueta impiorum
protervia, ut extrema etiam sibi sumant in innocuos et sanctos
eorumque ditioni non subditos, nimirum ut probatiores et
confirmatiores fiant. Brugenses, quod ipsos attinet,
responderunt duabus familiis locum apud ipsos fore, non ultra
propter oppidi angustiam. Sed consuli mea quidem sententia
rectissime eis posset, si coenobium Kungsfelldense, quod
amplius quam dimidia ex parte vacuum est, in habitandum illis
concederetur. Verum ea de re capient consilium, quibus adeo
laborandum est, ut vel alicubi nidum palantes consequantur.
Nos pergamus eos precibus seriis ad dominum et et quibuscunque
possumus studiis iuvare. Bene vale in Christo Iesu cum uxore
et tuis omnibus.
^$Basileae pridie calendas iunii anno 1557.
<signature>Tuus Sulcerus.</signature>
^$Nescio quid mali praesagit mihi animus, quod ne ad diem
quidem hanc, qua has scripsi, adesse Bernensem legatum
intelligo, male metuens, ne, si emaneat ille, etiam qui
adsunt, vester et Scaphusanus, cum nostro impediantur. Sed
dabit forsan dominus meliora.
<address>
[Adresse ...]: Viro praestantissimo domino Heinricho
Bullingero, domino et fratri colendissimo et charissimo suo.
</address>
</content>
</letter>