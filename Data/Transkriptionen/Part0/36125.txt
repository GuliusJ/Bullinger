<?xml version="1.0" encoding="UTF-8" ?>
<letter id="36125">
<nr>36125</nr>
<correspondents>
	<originator>Bullinger</originator>
	<addressee>Tobias Egli</addressee>
</correspondents>
<space_time>
	<place>Zürich</place>
	<date>6. November 1566</date>
</space_time>
<vo>Zürich StA, E II 342a, 479. / Orig. Aut.</vo>
<dr></dr>
<re></re>
<note></note>
S. D.  Simul hic iuvenis monet et se iam abiturum ad te et, si quid scribere velim, ipsi dem. Scis autem, quibus
negotiorum procellis adoperiar; unde scio brevitatem nostram satis tibi esse excusatam. Legi, quae ad me scripsisti, sed
bonam partem non intellexi; nescio enim, quis sit ille Doegius adversarius tuus, nescio, quid causae cum illo tibi
intercidat, neque ullae ad me de te sunt delatae querelae. At si delata fuissent, scio alteram aurem patere debere
accusato. Proinde, quoad me, iubeo te esse sequrum neque soleo delatoribus benignas praebere aures. Deinde commendavi
senatoribus certis tuum negotium; ipse supplicationem tuam allaturus fueramd. consuli; sed iuvenis dicebat, se illi
porrecturum. Hodie et consul et quaestor aerarius, viri amplissimi, mihi referunt postulata tua in senatu esse recitata
totumque negotium relatum ad dominos, qui praesunt rationibus, nisi quod iam decretum est tabulas tibi dandas favoris,
defensionis et reditus etc. De caeteris nihil esse dubitandum, rem esse loco optimo, id quod fortassis a tuis rectius
intelliges. Brevia haec in hanc chartam coniicere volui, ne suspicareris negotium tuum mihi non perinde esse
commendatum.
Vive, vale, mi Tobia, et fratres omnes symmystas saluta.
Tiguri  6. novembris festinantissime 1566.
Bullingerus senior.
Ornatissimo virod. Tobiae Eglio, symmystae et fratri fideli et dilecto.   Russikon.
</content>
</letter>