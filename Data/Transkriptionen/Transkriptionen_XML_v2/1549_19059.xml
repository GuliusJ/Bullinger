<?xml version='1.0' encoding='UTF-8'?>
<letter id="19059" year="1549" lang="de">
<correspondents>
	<originator>Ambrosius Blarer</originator>
	<addressee>Bullinger</addressee>
</correspondents>
<space_time>
	<place>[Griessenberg]</place>
	<date>13. März [1549]</date>
</space_time>
<record>Autograph: Zürich StA, E II 357a, 574</record>
<print>Bl. III, 18f. Exc.</print>
<statue></statue>
<content>
Ich hab euch die tag uff Stain geschriben; das thain ich yetzund, aber hab
nichts sonders, dann das ich uff gestert brieff empfangen, darinn mir anzögt
worden, das, wie der jung printz uff 27. Februarij gen Ulm kommen, seye er von
vyl guͦtthertzigen erbetten worden, das er inen Frechtum und sine
mittgefangnen loß und ledig geben habe, doch mitt dem geding, das iren kainer
nymmermehr gen Ulm sölle, ouch das sy allen uffgeloffnen costen abthuͦn
söllind. Darnach prima Martij seye der jung printz uff das Niderland verruckt;
das sölle im huldigen; alsdann werde er widerum heruff kommen.
^$Unß ist necht bottschafft kommen, das der römische konig by den Aidgnossen
angehalten habe, das sy die ustrettnen von Costentz als ir majestat find und
rebellen kainswegs dulden wellind. Das sey von den botten in die abschid
genommen und ain andrer tag uff mittfasten angesetzt. Wellt mich aigentlich
berichten (so irs köndt) der form des konigklichen begerens, und was ir achtind
beschechen werden von den ewern, damitt wir bey zeyt unns habind darnach ze
richten. Wolan: domini est terra et plenitudo eius; der wirt uns etwan ain örtle
zögen, da wir noch die kurtzen tag unseres lebens hocklen mögind. Im seye lob
und pryß in ewigkeit. Min lieber bruͦder und schw[ester], ouch husfrow,
empieten euch alles liebs, vyl gruͤtz und guͦts. Bittend fuͤr uns.
Gruͤtzt all guͦt herren und fründ.
<timestamp>Datum den 13. Martij in yl.</timestamp>

<signature>E[wer] williger A[mbrosius] B[larer].</signature>
<address> An meister Heinrich Bullinger zuͦ Zuͤrich.</address>
</content>
</letter>