<?xml version='1.0' encoding='UTF-8'?>
<letter id="21238" year="1551" lang="lat">
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>ZÃ¼rich</place>
	<date>12. Oktober 1551</date>
</space_time>
<record></record>
<print>Ep.Calv. 1534 (XIV, 185f)</print>
<statue></statue>
<content>
S. D.  Celsus a Martinengis comes, vir pius et fortis, hos
mihi fratres diligenter commendavit obsecrans, ut ipsos
vicissim tibi, domine et frater honorande et care,
commendarem. Quia autem de his testari nihil possum, quum
eos nunquam viderim nisi modo, sciam autem d. Celsum virum
esse veracem, propter eius testimonium tuam oro pietatem, ut
iuves homines peregrinos ad vos, quantum intellexi,
profugientes.
Valemus hic satis recte. Bellum inter Caesarem et Gallum
declaratum non immerito prudentes reddit sollicitos et me
quoque excruciat. Metuo Gallis, maxime quod scribatur regem
rursus saevire in Christi fideles; plus spei conciperem, si
rex Christo arctius coniungeretur. Scribo ad regem libellum,
quo ostendo, in solo Christo esse omnium fidelium
plenitudinem; imprimitur modo hic.
Ad concilium profecti sunt episcopi et electores; profecti
sunt cum Coloniensi Ruardus Lovaniensis, Gropperus et
Billikius. Procedit negotium iniquitatis fortiter. Vigilemus
et oremus, frater, ut suae ecclesiae et nobis ministris non
desit noster dominus. Vale cum omnibus tuis. Festinantissime
<timestamp>Tiguri, 12. octobris anno 1551</timestamp>
<signature>Bullingerus tuus.</signature>
Clarissimo d. Ioanni Calvino, Genevensis ecclesiae fido
pastori, domino honorando et fratri carissimo suo.
                                 Genevae.
</content>
</letter>