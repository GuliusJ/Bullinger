<?xml version='1.0' encoding='UTF-8'?>
<letter id="27058" year="1557" lang="lat">
<correspondents>
	<originator>Ambrosius Blarer</originator>
	<addressee>Bullinger</addressee>
</correspondents>
<space_time>
	<place>Biel</place>
	<date>15. April 1557</date>
</space_time>
<record>Autograph: Zürich StA, E II 357, 437.(Siegel...)</record>
<print>Bl. III, 392f.</print>
<statue></statue>
<content>
S. Remitto nunc tibi, mi venerande charissimeque frater,
libellum, quem nuper per Funclium legendum mihi, sed ea lege,
ut mox lectum rursus ad e darem, misisti, magnam interim
gratiam tibi habens, praesertim quum gestę rei  veritas in
hocce libello de huius principis morte bona fide conscripta
vanitatem late nunc sparsorum mendaciorum semel discutiat.
^$De venerando multum pioque sene affine tuo, cum nuper
Sulcerus non esset domi, ad Ioannem Iungium, veterem meum
symmystam, nunc Basiliensis ecclesię fidelem ministrum,
diligenter scripsi, qui hunc in modum, ut in fragmento, quod
hic mitto, legis, nudiusquartus mihi respondit, nec dubito,
qua est officiositate, inprimis vero observantia erga te, quin
nihil non tentaturus sit, ut voti nostri hic compotes evadamus
accedentibus assiduis nostris apud dominum interpellationibus,
quas tandem propicius exaudiet. Vale, mi anime, et boni
consule hanc brevitatem, id quod facies libentius, quod nec
mihi per negocia plura scribere nec tibi legere, scio, vacat.
Saluta tuam sanctissimam coniugem cum domestica tua ecclesia
ac omnibus fratribus et amicis, qui nos diligunt in domino,
Gualterum cumprimis et Theodorum etc. Iterum iterumque vale.
<timestamp>Bielis 15. aprilis 1557.</timestamp>
^$T[uus] Ambr[osius] Bl[aurerus].
^$Scripsit diebus hisce ad me Theodorus Beza Lausanensis in
occidentali India verbum gratię feliciter currere et
glorificari atque illic consentientibus regulis quatuor portus
exędificatos a Gallo, deinde in Gallia 22 ecclesias
evangelium Christi ardentissimis votis amplexas; qui mirabiles
progressus regem coacturi videantur, ut libertatem aliquam
praedicandi e[vangelium] permittat. Precemur supplicibus
animis celestem patrem, ut pomeria regni Christi sui magis
atque magis proferat ad gloriam magni nominis sui.
<address>: fehlt.</address>
</content>
</letter>