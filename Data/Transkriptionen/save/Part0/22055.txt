<?xml version="1.0" encoding="UTF-8" ?>
<letter id="22055">
<nr>22055</nr>
<correspondents>
	<originator>Johannes von Ulm</originator>
	<addressee>Bullinger</addressee>
</correspondents>
<space_time>
	<place>Oxford</place>
	<date>1. März 1552</date>
</space_time>
<vo>Zürich StA, E II 369, 113. / Orig. Aut.</vo>
<dr>Zur.lett. III, S. 450.</dr>
Ep.Tig. III, S. 297.
Salus in Christo, et gaudium spiritus sancti! Omnino
eiusmodi res nostrae sunt, praestantissime vir, ut quid tibi
literis meis significem, plane non habeam, nisi fortasse vis
illud scire, quid in synodo de rebus ecclesiasticis
decernatur, et quo in statu res nostri principis sint
positae. Verum cum haec omnia e literis I <gr>whannae</gr>,
ducis filiae, et Treherno te cogniturum certo sciam, his de
rebus plura scribere inpraesentiarum supersedendum duco.
Tuas potius iam literas in dies singulos avide expecto, et
tales quales maxime opto. Chekum hominem doctissimum et
fidelissimum amicum, Warwicensem vero ipsum facillimum
fortissimumque principem cognosces. Per me si reddantur,
ausim tibi obligare fidem meam extemplo responsum tibi iri
ab omnibus. Simul ac igitur eas accepero, quid a me sit
actum scies. In rebus meis nihil est novi, nisi quod
magistrorum dignitatem iussu Coxi consensuque Martyris
assumpsi. Simul etiam ineptias istas et desideria patriae
deponam, et quo consilio istinc discesserim, id assiduitate
ac studio singulari consequi studebo. Vale diu multumque,
doctissime vir mihique charissime Bullingere. Oxonii, datae
raptim calend. martii, 1552.
Tuae dignitati deditissimus,
Iohannes ab Ulmis, in domino filius.
Clarissimo et doctissimo viro Heinricho Bullingero,
Tigurinae ecclesiae episcopo, domino suo colendissimo.
                                             Tiguri.
</content>
</letter>