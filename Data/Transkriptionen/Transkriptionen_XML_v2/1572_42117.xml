<?xml version='1.0' encoding='UTF-8'?>
<letter id="42117" year="1572" lang="de">
<correspondents>
	<originator>Bullinger</originator>
	<addressee>Hans Rudolf Bullinger</addressee>
</correspondents>
<space_time>
	<place>Zürich</place>
	<date>25. Juli 1572</date>
</space_time>
<record>Zürich ZB, Ms F 37, 365./Orig. (Aut.)</record>
<print></print>
<statue></statue>
<content>
Gott mitt dir, hiemitt schicken ich dir diner eglinen, die
du gern issist, ein
ässen, das ich kuum überkummen hab, daß du sy mitt Susanna
ässist. Die gruͤß
mir und die kind. Die schencken ich dir von wägen dines
Hases, umb den ich dir
trüwlich dancken. Die Verena<f1>Zwingli?</f1> hat mir din brieff bracht und
geruͤmpt, das iren
guͦts von Susanna und dir beschähen; dorumb dancken ich
üch beiden. Das min
Johel in burenschweiß gebadet, kan ich imm nüt thuͦn,
muͦß inn nunme haben, wie
er ist, und laß dichs nüt beduren. Die zytungen und die
brieff von
Rod'olffen seligen todt sind mir wol worden; hab Rodolffen
selig willig gott
uffgeoppfferet. Die zytungen sind zwar gar gefarlich;
besorg, so gott nitt thuͦt
sin besondere gnad, daß sy die sach ee böser machen werdint.
Ist aber der
Hispaniern maaß voll, so wirt sich die sach wol schicken; das
gäbe gott. Sunst
hab ich siderhar nüt gehört noch wyter empfangen. Es ist ein
red gangen, der
admiral sölle gefangen sin und Navarrenus erstochen;
dargägen geschriben, es sye
erlogen, wie dann der lügen vil umbgetragen werdent. So
ettwas wyters kumpt, laß
ich dichs wüssen. Mir gefallt gar nüt, daß du prediget hast;
venae rursus
pouerant aperiri hac commotione et vocis contentione, und
vogst du mir, so stast
du noch nitt an zuͦ predigen, biß du baaß erstarchist.
Recidivum mors. Hast so
lang gewartet, so wart noch ein 14 tag oder me. Min herren
lassend so flissig
nachfragen, das sy imm radtschlag sind, wie man abstelle den
unlidenlichen
bättel. Gott mitt üch; all min volck gruͤst üch etc.
<timestamp>Datum uff Iacobi 1572.</timestamp>
Bullinger der ellter.
Minem fürgeliepten sun Hansen Rodolffen Bullinger, pfarreren
zuͦ Berg.
</content>
</letter>