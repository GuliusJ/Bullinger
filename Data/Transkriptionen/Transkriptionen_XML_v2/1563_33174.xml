<?xml version='1.0' encoding='UTF-8'?>
<letter id="33174" year="1563" lang="lat">
<correspondents>
	<originator>Bullinger</originator>
	<addressee>Johannes Calvin</addressee>
</correspondents>
<space_time>
	<place>[Zürich]</place>
	<date>26. Dezember 1563</date>
</space_time>
<record>Zürich StA, E II 342a, 459. / Orig.(Aut.)</record>
<print>Ep.Calv. 4062 (XX, 222f)</print>
<statue></statue>
<content>
Dominus Iesus servet te, domine colendissime et frater
charissime, largiaturque annum felicissimum, ut sanus et valens
servias domino Iesu et ecclesiae eius! Non frustra suspicatus es
quosdam in Polonia aliquid alere monstri; mitto enim hic tuae
pietati literas, quas vides, et oro, ut, quam primum fieri
potest, easdem remittas una cum tuo iudicio.
Arbitror pares
scriptas esse Bernam et Basileam, unde suspicor non dissimiles ad
vos quoque missas esse.
Bernam et Basileam destinatas vidi; quia
tamen vestras non vidi, ne quid ignorares, nostras misi et te,
quantum possum, oro, ne sine tuo iudicio eas remittas.
Diu fuit apud nos rumor pugnatum esse ad Lutetiam et vicisse
nostros; quia tamen certa non scribuntur, quibus rumor ille
confirmetur, non sine moerore addubitare incipimus.
Te oro, mi
domine et frater, ut per Ionvilleum nostrum significes certa de
rebus Galliae; scio alioque[-i?] negotiis oppressum esse, sed
inserviet nobis ea in re et tibi et nobis Ionvillaeus, quem
salutabis nostro nomine.
Vale.
<date>26. decembris 1563</date>.
<signature>Bullingerus tuus.</signature>
Immontani et Palestini nostri de novo iam contra Claronenses
nescio quid moliuntur; nam impiis non est pax.
Tretium Polonum, virum integrum, bene instituite; poterit hic vir
ecclesiis Polonię prodesse plurimum.
Clarissimo viro d.
Ioanni Calvino, Genevensis ecclesiae fido
pastori, domino meo venerando et fratri charissimo.
Genff.
</content>
</letter>