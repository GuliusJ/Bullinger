<?xml version='1.0' encoding='UTF-8'?>
<letter id="21151" year="1551" lang="lat">
<correspondents>
	<originator>Ambrosius Blarer</originator>
	<addressee>Bullinger</addressee>
</correspondents>
<space_time>
	<place>Winterthur</place>
	<date>5. Juli 1551</date>
</space_time>
<record>Zürich StA, E II 357, 380. / Orig.(Aut.)</record>
<print>Bl. III,  131 R.</print>
<statue></statue>
<content>
Tuas accepi, nec est, quod vicissim nunc ad te scribam, nisi
quod maximas tibi gratias ago, quod occupatissimus licet non
intermittas tamen scribendi officium. Vergerio, si istic
adhuc est, ut reverenter me commendes, etiam atque etiam te
obsecro. Quę bene ominatis verbis vocationi meę
precaris, dominus et servator noster Christus rata esse
velit. Legati, qui has tibi exhibent Bielenses, senator
Nicolaus, optimus sane vir et Christi glorię studiosus,
cum charissimo filio meo Funclio coram tibi omnia optima
fide exponent. Fasciculus, quem misisti, tam diligenter
medicis illis reddi curabo, quam te, mi Bullingere, amo ac
velut summum amicum observo ac colo, nec opus erat in
tantillo negocio tantis obtestationibus; velim enim tibi hoc
omnino persuasum nihil tam arduum ac difficile esse, quod
tua causa non sim, si ita iubeas, promptissimo animo
suscepturus, ingratissimus plane futurus, nisi me ipsum
quoque, quantuluscunque sum, tibi impendam. Bene vale cum
tuis omnibus ac me cum meis piis apud cęlestem patrem
nostrum interpellationibus fortiter adiuva. Vituduri, 5.
iulii anno 1551.
<signature>T[uus] Ambr[osius] Bl[aurerus].</signature>
Quid mali inter episcopum Constantiensem et senatum aut
illum a Bolvilla acciderit, narrabunt tibi legati illi, ubi
huius admonueris.
Praestantissimo viro d. Heinricho Bullingero, amico suo
cumprimis colendo fratrique longe omnium charissimo.
                              Tiguri.
</content>
</letter>